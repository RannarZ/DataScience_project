Kursuse käigus õpitakse tundma ja rakendama põhilisi sotsiaalteaduslike andmete kvantitatiivse analüüsi mudeleid, mis sobivad võrdlusülesannete ja seose analüüsi nõudvate ülesannete lahendamiseks, samuti mitmemõõtmelisi kvantitatiivseid mudeleid.
Kursuse eesmärgiks on tutvustada peamisi sotsiaalsete nähtuste vahelise seose analüüsimise mudeleid ning indiviidide/tunnuste rühmitamise viise. Kursus toetab õppekava neid aineid, kus käsitletakse sotsiaalsete nähtuste vahelist seost selle eri aspektides ja kasutatakse seose empiirilise analüüsi võimalusi.
Kursusel on järgmised konkreetsemad eesmärgid:
-tutvustada kursuse kuulajat sotsiaalsete nähtuste kõrvutamise ja nendevahelise seose uurimise kvantitatiivsete põhimeetoditega;
- anda ülevaade tähtsamatest võrdlustestidest ja seose analüüsimise võimalustest;
- anda ülevaade indiviidide või tunnuste grupeerimise võimalustest erinevate tehnikate abiga;
- anda ülevaade tähtsamatest tänapäevastest tunnustevahelise seose analüüsi mitmemõõtmelistest mudelitest ja sellekohastest ideedest;
- õpetada kasutama võrdlusteste ja seosekordajaid paketiga R;
- õpetada paketi R näitel indiviidide/tunnuste grupeerimise tehnikaid;
- õpetada paketi R põhiselt olulisemate seosemudelite koostamist;
- harjutada empiiriliste mudelite lahtimõtestamist ja ainealast tõlgendamist
-parandada statistilist kirjaoskust
Kursuse lõpetanu:
- teab tänapäevaseid põhilisi sotsiaalsete nähtuste vahelise seose analüüsi põhimõtteid ja oskab neid kasutada uurimisülesande püstitamisel;
- tunneb tänapäevaseid põhilisi ideid tunnustevahelise seose modelleerimiseks ja oskab neid rakendada reaalsete uurimisülesannete lahendamisel;
- oskab kasutada erinevaid meetodeid indiviidide või tunnuste grupeerimiseks;
- oskab kasutada võrdlus- ja seose analüüsimise tehnikaid paketiga R;
- oskab ainealaselt lahti mõtestada ja esitleda võrdlustulemusi ning tunnustevahelist seost mõõtvaid näitajaid.
