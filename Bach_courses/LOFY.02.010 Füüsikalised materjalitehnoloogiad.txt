Kursus annab ülevaate erinevate materjalide (metallid, keraamika, plastid, komposiitmaterjalid, elektroonsed materjalid) valmistamise ja töötlemise tehnoloogiatest. Vaadeldakse materjalide struktuuri, füüsikaliste omaduste ja tehnoloogiate vahelisi seoseid. Eraldi käsitletakse kaasaegseid võtmetehnoloogiaid nn edendatud materjalide (advanced materials) valdkonnas. Seejuures tutvustatakse kristallide ja õhukeste kilede kasvatamise tehnikaid, materjalide valmistamise ja töötlemise lasertehnikaid ning nanotehnoloogiat.
Aine eesmärgiks on anda ülevaade erinevate materjalide valmistamise ja töötlemise põhitehnoloogiatest ning nende füüsikalistest alustest.
Ainekursuse lõpetamisel üliõpilased:
   1. Oskavad liigitada tehnomaterjale, teavad nende põhiomadusi ja rakendusvaldkondi.
   2. Teavad struktuursete materjalide põhilisi valmistamise ja töötlemise tehnoloogiaid.
   3. Omavad ülevaadet funktsionaalsete (elektroonsete, optiliste jt) materjalide ning nendel põhinevate mikrokiipide alustehnoloogiatest.
   4. Oskavad seostada materjalide omadusi nende valmistamiseks kasutatavate tehnoloogiate eripäraga (ehk põhjendada miks antud liiki materjalide valmistamiseks kasutatakse just seda aga mitte mõnda teist tehnoloogiat).
   5. Oskavad kirjeldada materjalides nende käitlemisel toimuvaid füüsikalisi protsesse ning rakendada vastavaid teoreetilisi mudeleid probleemide analüüsil.
