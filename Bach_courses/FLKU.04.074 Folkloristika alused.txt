Kursus algab sissejuhatusega, kus tutvustatakse folkloristika ajalugu, uurimisprobleeme ja põhimõisteid. Seejärel süveneme folkloori valdkondadesse, millega eesti rahvaluuleteaduses on sügavuti tegeldud. Kolmandaks käsitleme valikuliselt üksikjuhtumeid ja kitsamaid teemasid, et näha, kuidas folkloristika mõisteid ja meetodeid uurimises kasutada. Kursus sisaldab õppekäiku Eesti Rahvaluule Arhiivi.
Õppeaine eesmärk on anda algteadmised rahvaluule mõistest, pärimuse uurimise allikatest ja teaduslikest käsitlemisviisidest.
Õpiväljundid on:
1) osatakse kirjeldada rahvaluulet kui protsessi (pärimuskultuuri seotus pärimusrühma elustiiliga; pärimuse muutumise seaduspärad) 
2) omandatakse üldised teadmised eesti rahvaluule liikidest, arvestades võrdlevalt nii klassikalist kui ka tänapäevast pärimussituatsiooni
3) osatakse selgitada pärimustekstide erinevusi, mille toob kaasa rahvaluuletehnika (suuline, kirjalik, internetipärimus)
4) osatakse kirjeldada rahvaluulet kui uurimisobjekti folkloristlikust ja üldkultuurilisest aspektist, omandades erialane põhiterminoloogia ja teadmised uurimisviisidest
5) osatakse kirjeldada eesti rahvaluuleteaduse kujunemisdünaamikat, sõltuvalt teaduse seesmistest ja välistest teguritest 
6) üldjoontes osatakse paigutada eesti folkloristika rahvusvahelisse teaduskonteksti
