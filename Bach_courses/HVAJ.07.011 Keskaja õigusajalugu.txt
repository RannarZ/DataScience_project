Ainekursus annab ülevaate keskaja õiguse ajaloo peamistest arenguetappidest ja allikatest ning kaasaja suuremate õigussüsteemide kujunemisest. Käsitletakse olulisimaid valdkonnaspetsiifilisi allikaid, nende uurimise võimalusi ja metodoloogiat ning analüüsitakse seeläbi muutusi õiguse tõlgendamises ja praktilises rakendamises sõltuvalt ühiskonna ja õigustead(v)use arengust. Lähema vaatluse all on õiguse ja religiooni ning õiguse ja poliitika vastastikune koosmõju ja omavaheline suhe, sealhulgas eriti õiguse üleskirjutamise (sh keskaegse kodifitseerimise) problemaatika ja seda mõjutanud ühiskondlikud, poliitilised ja religioossed tegurid.
Õppeaine eesmärgid:
1. anda süsteemne ülevaade keskaja olulisemate õigussüsteemide ajaloolisest arengust ning Õhtumaa õigustraditsiooni kõige enam mõjutanud õigusallikatest;
2. tutvustada ja selgitada keskaegse õiguse mõistmise ja rakendamise ajaloolist kujunemist ja selle kaasaegse ja tänapäevase tõlgendamise meetodeid;
3. anda ülevaade keskaegse õiguse kui oma kaasaja kultuuri ühe tervikliku osa vastastikusest seotusest teiste kultuurivaldkondadega;
4. anda vajalikud alusteadmised (keskaegsete) õigusallikate tõlgendamiseks.
Ainekursuse edukalt läbinud üliõpilane:
1. tunneb Lääne-Euroopa keskaja õigusajaloo põhijooni ja arenguid;
2. orienteerub olulisemates teemakohastes allikates ja nende uurimise ning tõlgendamise võimalustes;
3. oskab eristada keskaegseid õigusallikaid, neid ära tunda ja tõlgendada; mõistab sarnaste õigusallikate tähendust ja omavahelist seotust ning oskab selgitada nende kaasaegset kultuurilist ja poliitilist tausta ja mõju;
4. valdab olulisemat ainespetsiifilist ja allikaomast terminoloogiat ning oskab seda erialases töös rakendada;
5. on omandanud kogemuse töötada iseseisvalt (tõlgitud ja publitseeritud) keskaegsete õigusallikatega.
