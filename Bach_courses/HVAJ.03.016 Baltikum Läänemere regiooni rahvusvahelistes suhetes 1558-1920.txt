Baltikum on olnud sajandeid kohaks, kus on põrkunud Läänemerd ümbritsevate riikide ambitsioonid ning kontroll Baltikumi üle peegeldas suuresti võimusuhteid kogu Läänemere regioonis. Valikkursus keskendub kolmele olulisemale piirkonnas aset leidnud konfliktile. Nendeks on esiteks viimasel ajal Põhjamaade Saja-aastase sõjana tuntuks saanud sõdade jada Poola, Rootsi, Taani ja Venemaa vahel (1554-1661), Põhjasõda (1700-1721) ning Esimene maailmasõda (1914-1918). Kursus ei keskendu niivõrd sõjasündmustele Eesti-, Liivi- ja Kuramaal, vaid sõdivate riikide välispoliitikale ning laiemale rahvusvahelisele olukorrale. Loengutes ja seminarides arutleme muu hulgas põhjuste üle, miks siinne maa on aegade jooksul nii rohketest sõdadest räsitud ning käsitleme argumente, mida on kasutatud õigustamaks ülemvõimu Baltikumi üle.
Kursuse eesmärk on anda ülevaade ajaloolise Baltikumi (põhirõhuga Eesti- ja Liivimaal) kohast Läänemere regioonis aset leidnud võimuvõitlustes ning nende mõjudest siinsele ühiskonnale 16. sajandi keskpaigast kuni Esimese maailmasõja lõpuni.
Kursuse edukalt läbinud üliõpilane:
1)	orienteerub Läänemere regiooni rahvusvahelistes suhetes 16. sajandi keskpaigast kuni Esimese maailmasõja lõpuni 
        aset leidnud olulisemates sündmustes ning rollis, mida Baltikum neis mängis; 
2)	oskab seostada Läänemere regiooni rahvusvahelistes suhetes toimuvat samal ajal Baltikumis aset leidnud arengutega;
3)	on omandanud kogemuse iseseisvaks tööks rahvusvaheliste suhete ajaloo allikatega.
