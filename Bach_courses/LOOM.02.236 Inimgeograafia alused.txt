Kursus algab lühikese sissevaatega geograafia kujunemise loosse ning annab ülevaate, kuidas inimgeograafia teadusharuna välja kasvas ning millised on selle seosed loodusgeograafiaga ning teiste sotsiaalteadustega. Kursuse põhifookus on kaasaegsete ühiskondlike ruumiprotsesside mõistmisel ning nende üle arutlemisel. Kursus annab ülevaate inimgeograafia meetoditest, põhimõistetest (asukoht, koht, ruum, regioon, inimese ja keskkonna vastasmõju, liikumine, planeerimine ja geograafiline infosüsteem) ning peamiste uurimisteemade rakendustest planeerimisel. Kursuse teoreetilisele osale lisaks toimub teadmiste kinnistamiseks õppeekskursioon ning olulise osa kursusest moodustab tudengite iseseisev töö rühmas. Rühmatööde tulemuste esitlus toimub läbivalt kursuse jooksul kirjalikult, suulise ettekandena ja video vormis. Kursuse lõpus analüüsib tudeng enda rühmatöö kogemust ning aja- ja koostööoskuste arengut.
Tutvustada tudengitele geograafia kujunemise ajalugu, peamisi mõisteid ning inimgeograafia kaasaegseid teemasid ja uurimismeetodeid. Avardada tudengite geograafilist maailmavaadet ning anda ülevaade erialastest õpingutest ja töövõimalustest tulevikus.
Kursuse läbinud üliõpilane:
1)	kirjeldab ja selgitab kaasaegse inimgeograafia uurimisteemasid (sh TÜ geograafia osakonna teadussuundi);
2)	selgitab ja näitlikustab, kuidas inimgeograafilised probleemid avalduvad ruumiplaneerimisel ja ühiskonna juhtimisel;
3)	nimetab ja selgitab olulisemaid inimgeograafia teooriaid ja nende kujunemislugu;
4)	nimetab ja selgitab inimgeograafiale omaseid uurimismeetodeid;
5)	kasutab geograafilisi põhimõisteid loodus- ja ühiskonnaprobleemide üle arutlemisel nii suuliselt kui kirjalikult;
6)	on saanud rühmas töötamise kogemuse ning arendanud enda ajaplaneerimise ja koostöö oskusi.
