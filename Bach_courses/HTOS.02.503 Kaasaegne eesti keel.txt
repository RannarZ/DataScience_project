Kursusel juhitakse tähelepanu eesti keele häälikute täpsetele häälduskohtadele, õpetatakse eristama häälikute ja häälikuühendite pikkusi, kuulama ja õigesti hääldama sõnaväldet. Käsitletakse veaohtlikke valdkondi eesti ortograafias ja tutvustatakse uuendusi õigekirjutuses. Teisel semestril tutvutakse sõnaliikidega; antakse ülevaade sõnade muutmisest (käänamine ja pööramine),  kokku-lahkukirjutamisest  ja kirjavahemärkide kasutamisest erinevates lausetüüpides. Keskendutakse probleemsetele valdkondadele sõnade käänamisel ja pööramisel ning kirjavahemärkide kasutamisel.
Kujundada terviklik arusaam õigekeelsusest, ühendades teoreetilised teadmised alushariduse ja esimese kooliastme didaktikaga.
Aine läbinud üliõpilane oskab ise õigesti ja puhtalt hääldada eesti keele kõiki häälikuid ja  häälikuühendeid ning eristab neid pikkuse järgi; oskab praktiliselt kasutada  eesti õigekirja põhireegleid ning tuntumaid võõrsõnu; kasutab õigesti  veaohtlike käänd- ja tegusõnade erinevaid vorme; oskab rakendada kokku- ja lahkukirjutamise reegleid; kasutab õigeid kirjavahemärke erinevates lausetüüpides; oskab kasutada virtuaalseid õigekeelsusallikaid; tunneb eesti keele alus- ja algõpetuse põhilisi probleeme ja oskab neid oma tulevases töös arvestada.
