Kursus koosneb tutvustavast loengust ja kümnest neljatunnisest sessioonist, milles käsitletakse briti nn. Kuldajastu maalikunsti. Iga sessiooniks valmistudes tuleb üliõpilasel läbi lugeda taustamaterjal. Selleks otstarbeks on kursuse materjalide hulgas küsimused igaks sessiooniks (vt. Questions for Sessions). Igalt üliõpilaselt oodatakse aktiivset osalust diskussioonis. Sessiooni jooksul vaadeldakse tavaliselt ühe kindla teemaga seonduvalt ühe või kahe (või kui on otstarbekas, siis ühe tihedalt seotud kunstnike grupi) loomingut, et saada aimu nende eesmärkidest: miks valisisd nad selle või teise žanri, just selle väljendusviisi, just selle teema ja kuidas see kõik seostub briti maalikunsti arengu ja rahvuliku identiteediga. Kursus lõpeb kirjaliku mittehindelise eksamiga, mis kirjutatakse loenguruumis ja mis koosneb neljat küsimusest, mis põhinevad sessioonidel käsitletud materjalil ja millele vastamiseks võib kasutada kõiki kursuse materjale. Eksamile pääsemiseks tuleb osaleda vähemalt kaheksal sessioonil kümnest, mille hulka ei kuulu sissejuhatav loeng. Tuleb olla hoolas ja sessioonidel oma nimi kirja panna.
Kursuse eesmärgiks on anda ülevaade Briti maalikunstist kaheksateistkümnendal ja üheksateistkümnendal sajandil, mis olid Briti maalikunsti kuldajastu. Käsitletakse briti maalikunsti selle perioodi eripärasid, mis on tihedalt seotud rahvusliku identiteediloomega.
Kursuse jooksul saab tudeng ülevaate briti maalikunstist kaheksateistkümnendal ja üheksateistkümnendal sajandil kogu selle keerukuses ja mitmekülgsuses. Ta on ka tutvunud briti maalikunstnikele iseomaste probleemide, saavutuste ja luhtumistega, kui nad püüdsid formuleerida ja väljendada oma rahvuslikku eripära kunsti kaudu.
