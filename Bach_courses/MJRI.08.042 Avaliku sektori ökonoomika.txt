Aine raames vaadeldakse riigipoolset majandusse sekkumise ulatust Eestis ja teistes riikides, käsitletakse selle põhjendusi (turutõrgete likvideerimine, tulude ümberjagamine, majanduse stabiliseerimine), sekkumise vorme (maksud, regulatsioonid jne) ning sekkumisega kaasnevaid probleeme (nt riigitõrked). Samuti vaadeldakse ülesannete jagunemist erinevate valitsustasandite vahel avaliku sektori sees.
Aine eesmärgiks on tutvustada üliõpilastele riigipoolse majandusse sekkumise vajadust, võimalusi ja tagajärgi.
Aine läbinud üliõpilane:
1) teab avaliku sektori ökonoomika põhimõisteid ning -järeldusi;
2) eristab riigi sekkumist nõudvaid tüüpolukordi sekkumist mittenõudvatest, teab riigi käsutuses olevaid peamisi instrumente majanduse mõjutamiseks ning oskab diskuteerida nende sobivuse üle tüüpsituatsioonides;
3) oskab riigi sekkumist nõudvaid standardolukordi ning eri instrumentide kasutamisega kaasnevaid peamisi tagajärgi analüüsida graafiliste mudelite abil;
4) mõistab, et probleemidel puuduvad ühtsed, alati kehtivad „parimad" lahendused, sest sobiv lahendus võib sõltuda erinevatest asjaoludest, sh ühiskonnas valitsevatest väärtushinnangutest.
