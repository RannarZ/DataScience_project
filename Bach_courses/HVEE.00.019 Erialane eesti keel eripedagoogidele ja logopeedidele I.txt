Ainekava jaguneb kolmeks mooduliks.
Erialane eesti keel: infootsing, erialasõnavara, eripedagoogika ja logopeedia eriala teadusartiklite lugemine, õigekeelsus, veebis leiduvad keeleressursid ja erialaartiklid;
Akadeemiline tekst: akadeemilise teksti lugemine; refereerimine ja tsiteerimine; viitamine ja viitehaldus; kirjutamisprotsessi kavandamine (eeltöö, kavand, mustand, tagasiside, puhtand); teksti viimistlemine (lõigu ülesehitus, lausestus, sõnavalik)
Tarbetekst: e-kiri, akadeemiline motivatsioonikiri

Õppetöö sisaldab nii individuaalset kui ka rühmatööd, mille käigus annab üliõpilane tagasisidet ja teeb saadud tagasiside põhjal oma tekstis muudatusi.
Aine eesmärk on toetada üliõpilaste oskust lugeda ja kirjutada eestikeelseid erialatekste.
Kursuse läbinud õppija
*	järgib akadeemilise teksti koostamise põhimõtteid (refereerimine, APA süsteemi viitamine, plagiaadi vältimine, oma struktuuriüksuse juhend)
*	kasutab kaasaegseid infootsinguvõtteid ja hindab teabeallikaid kriitiliselt;
*	analüüsib eestikeelseid eripedagoogika  või logopeedia eriala teadustekste, kasutades pind- ja süvalugemisvõtteid;
*	kavandab oma kirjutamisprotsessi (eesmärgi seadmine, ajakava, järjepidevad sissekanded õpipäevikus);
*	kirjutab hästi struktureeritud motivatsioonikirja ja heakeelset erialateksti, tuginedes 
eestikeelsetele erialastele (teadus)artiklitele ning digitaalsetele keelehooldeallikatele; 
*	analüüsib tagasiside põhjal enda kui kirjutaja tugevaid ja nõrku külgi, et tõhustada kirjutamisprotsessi.
