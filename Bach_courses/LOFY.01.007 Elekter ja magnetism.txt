Aine algab ülevaatega elektromagnetismi põhimõistetest. Seejärel käsitletakse alalis- ja vahelduvvoolu, elektro- ja magnetostaatikat ning muutuvat elektromagnetvälja. Vaadeldakse aine polariseerumist ja magneetumist ning kõige lõpuks eriotstarbelisi elektromagnetilisi materjale ja -seadmeid.
Anda matemaatilise füüsika meetoditele tuginev süstemaatiline ülevaade elektromagnetnähtuste kirjeldamisest nelja väljavektori (E, D, B, H) abil, käsitledes elektromagnetvälja staatilisi ja dünaamilisi avaldumisvorme ning vastastikmõju ainega. Tutvustada elektromagnetismi olulisemaid füüsikalis-tehnilisi rakendusi.
Aine läbinud üliõpilane:
1. Valdab elektromagnetvälja karakteriseerimiseks vaakumis ja aines vajalike mõistete aparaati (vektorid E, D, P, B, H ja M, nende otstarve ning omavahelised seosed, elektri- ja magnetvälja potentsiaalid, aine läbitavused ning vastuvõtlikkused);
2. Oskab kuni kolmemõõtmeliste ja erineva geomeetriaga väljatekitajate (punkt, sirglõik, ring, tasand, sfäär) korral kirjeldada tekkivat elektri- või magnetvälja jõujoonte abil; oskab iseloomustada väljavektori (E või B) sõltuvust süsteemi parameetritest;
3. Suudab formuleerida Maxwelli võrrandeid integraal- ja diferentsiaalkujul, oskab selgitada seejuures kasutatavaid matemaatilisi võtteid (suuruste joon-, pind- ja ruumtihedused, joon- ja pindintegraalid, gradient, voog, divergents, tsirkulatsioon, rootor) ning seostada Maxwelli võrrandeid konkreetsete elektromagnetnähtustega;
4. Oskab arvutada voolutugevusi hargnevate alalis- ja vahelduvvooluahelate eri osades, arvutada pingeid nende ahelate konkreetsetel komponentidel ja neis komponentides eralduvaid võimsusi; oskab joonistada etteantud parameetritega vahelduvvooluahela faasordiagrammi;
5. Suudab selgitada rakenduslikult oluliste elektromagnetiliste materjalide (elektrotehnilised metallid, dielektrikud, piesoelektrikud, ferromagneetikud, elektrolüüdid, pooljuhid, ülijuhid, gaaslahendusplasma) ning seadmete (kondensaator, induktiivpool, elektromagnet, võnkering, trafo, elektrimootor, generaator, termopaar, piesoandurid ja -täiturid, Halli andur, massispektromeeter, elektronlääts, pooljuhtlülitused, mäluseadmed) funktsioneerimist;
6. Suudab lahendada elektromagnetismi-alaseid ülesandeid aine seminariõppuste kavaga määratud tasemel.
