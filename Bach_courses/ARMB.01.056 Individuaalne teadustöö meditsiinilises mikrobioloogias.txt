Kursus on mõeldud Arstiteaduskonna ja LOTE üliõpilastele, kes soovivad teha teadustööd meditsiinilise mikrobioloogia laboris. Töö toimub osalemise kaudu mikrobioloogia instituudi teadusprojektides. Kursusel osalevatele üliõpilastele kinnistatakse individuaalsed juhendajad instituudi õppejõudude ja teadurite hulgast, kes on vastavate projektide põhitäitjateks.
Arvestuse saamise aluseks on teadustöö tulemuste ettekandmine instituudi seminaris ja/või Arstiteaduskonna päevade teeside vormistamine. Teadustöö tulemusi on võimalik kasutada bakalaureuse-, magistri- või lõputöö vormistamisel.
Kursuse eesmärgiks on teoreetiliste ja praktiliste teadustöö oskuste omandamine meditsiinilise mikrobioloogia laboris.
Kursuse lõpuks on üliõpilane omandanud:
1)	ohutustehnika reeglid, mis on eeltingimuseks mikrobioloogia laboris töötamisel;
2)	kulturaalsed, mikroskoopilised ja molekulaarsed meetodid meditsiinis oluliste mikroorganismide ja nende omaduste määramiseks;
3)	katseandmete süstematiseerimise, analüüsi ja esitamise põhioskused.
