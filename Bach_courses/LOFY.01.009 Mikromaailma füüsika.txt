Kursuses tutvutakse aatomite, aatomituumade ja elementaarosakeste maailmas toimuvate põhiliste füüsikaliste protsessidega ja nende kirjelduse iseärasustega. Üliõpilane omandab aatomi- ja tuumafüüsika lihtsamate ülesannete lahendamise oskuse.
Tutvustada mikroskoopiliste süsteemide füüsika tähtsamaid erisusi (Plancki konstant, kvantarvud, valikureeglid, osakese spinn jne), võrdluses seni õpitud makrofüüsikaga. Anda ülevaade aatomite, aatomituumade ja elementaarosakeste füüsikaliste omaduste kirjeldamise viisidest ning peamistest eksperimentaalmeetoditest info saamiseks nende objektide kohta.
Aine läbinud üliõpilane:
1. suudab kvantitatiivselt kirjeldada kaasaegset kvantmehaanilist aatomimudelit, tuuma tilgamudelit ja kihtmudelit, tuumareaktsioone ning elementaarosakeste muundumisi;
2. oskab kvantarvude ja valikureeglite abil iseloomustada aatomite, tuumade ja elementaarosakeste olekuid ning ühest olekust teise viivaid protsesse; 
3. tunneb mikromaailma füüsikas kasutatavaid põhilisi eksperimentaalseid meetodeid;
4. oskab lahendada mikromaailma füüsika ülesandeid aines tehtavate kodutööde ülesannete tasemel.
