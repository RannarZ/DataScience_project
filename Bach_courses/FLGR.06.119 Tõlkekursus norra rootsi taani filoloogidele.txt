Kursus kombineerib teooriat ja praktikat, andes ülevaate tõlketeooria alustest ning tõlgi/tõlkijatöö praktilistest põhimõtetest. Ühtlasi arendatakse praktilist keeleoskust ning stiilitunnetust oma emakeeles ning ühes Skandinaavia keeles (norra/rootsi/taani). Teoreetiliste teemade valdkond on järgmine: tõlketeooria kesksed mõisted; tõlkimine kui protsess; tõlkimise erinevad mudelid; tõlkeprodukt ja ekvivalents. Eraldi käsitletakse kirjaliku tõlke, järeltõlke ning sünkroontõlke tööpõhimõtteid. Praktilises osas tõlgitakse erinevat tüüpi norra-/rootsi-/taanikeelseid tekste ning sooritatakse mitmesuguseid suuliseid tõlkeharjutusi.
Kursuse eesmärgiks on anda üliõpilastele alusteadmised tõlketeooria peamiste kontseptsioonide ja terminoloogia kohta; võimaldada neil tundma õppida kirjaliku tõlke, järel- ning sünkroontõlke keskseid tööpõhimõtteid; treenida praktilist tõlkeoskust norra/rootsi/taani keelest eesti keelde ning arendada tõlketööks vajaminevat keeleoskuse taset.
Kursuse läbinud üliõpilane:
- tunneb tõlketeoreetilisi alustõdesid ning omab sissejuhatavat ülevaadet tänapäevastest koolkondadest ja suundadest;
- tunneb kirjaliku tõlke, järel- ning sünkroontõlke peamiseid tööpõhimõtteid ning mõistab mitmesuguste tõlketöövormide vahelisi seoseid ja erinevusi;
- tunneb kultuurierisusi ja oskab nendega tõlkimisel arvestada;
- mõistab tõlgi ja tõlkija kutsetööga kaasnevaid kvaliteedinõudeid ning üldiseid eetilisi ja moraalseid põhimõtteid;
- kasutab tõlkija töös vajalikke digitaalseid abivahendeid;
- tõlgib eesti keelde keskmise raskusastmega funktsionaalselt erinevaid norra-/rootsi-/taanikeelseid tekste.
