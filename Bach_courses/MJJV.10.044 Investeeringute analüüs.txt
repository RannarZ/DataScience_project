Kursusel käsitletakse järgmisi teemasid: investeerimise alused, tulu ja risk, võlakirjade ja aktsiate analüüs, ettevõtte pikaajaline finantskavandamine, ettevõtte finantseerimine ja kapitali hind, kapitali eelarvestamine, äriline ebaõnnestumine ja pankrot. Mõned täiendavad teemad on tudengitele iseseisvaks läbitöötamiseks.
Kursus koosneb interaktiivsetest loengutest, mis eeldavad tudengite aktiivset osalemist. Lisaks toimuvad arvutipõhised praktikumid. Üliõpilased peavad koostama koduse grupitöö ning kandma selle ette seminaris.
Ainekursuse eesmärgiks on anda süvendatud ülevaade praktikas laialdaselt kasutatavate ettevõtte rahanduse ning investeeringute analüüsi ja juhtimise kontseptsioonidest ja põhimõtetest.
Aine edukal läbimisel on tudeng omandanud teadmised erialase terminoloogia ja erinevate teooriate, mudelite ja analüüsimeetodite kohta, mis leiavad kasutust ettevõtte rahandustöö korraldamisel või väärtpaberiinvesteeringute analüüsimisel. Samuti on tudeng omandanud oskuse rakendada finantsteooriaid ja meetodeid praktiliste situatsioonide käsitlemisel.
Tudengid on arendanud tabelarvutusprogrammi põhise finantsmodelleerimise oskust (MS Excel keskkonnas). Kursuse lõpuks peaksid olema edasi arendatud ka meeskonnatöö ja organisatsioonilised oskused.
