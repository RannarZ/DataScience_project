Kursusel õpitakse tundma eesti keele häälikusüsteemi, häälikute moodustamist ning prosoodiat. Häälikusüsteemi õppimisele lähenetakse eesti keele teise keelena õpetamise vaatevinklist ja lähtekohtadest. Kursusel rakendatakse erinevaid võtteid eesti keelt teise keelena kõnelejate häälduse korrigeerimiseks: esinetakse suuliselt, kuulatakse ja loetakse erinevaid tekste ja salvestisi, tehakse hääldusharjutusi.
Kursuse põhieesmärk on anda ülevaade eesti keele praktilise foneetika põhiküsimustest ning arendada eesti keelt teise keelena kõnelevate üliõpilaste eesti keele hääldamist.
Kursuse läbinud üliõpilane
- teab, milline on eesti keele häälikusüsteem, oskab tuua näiteid erinevate hääldusjoonte kohta (ühiskeelest, murdekeeltest); 
- teab, mis on põhilised häälduslikud lahknemised eesti keelt teise keelena kõnelejatel;
- oskab kirjeldada ning praktikas rakendada eesti keele häälikute moodustamist;
- on teadlikum enda hääldusjoontest eesti keele kõnelemisel;  
- rakendab foneetika ja fonoloogia valdkonna mõistestikku suulistes aruteludes ja iseseisvates töödes;
