Rootsi kirjanduse ajaloo esimene osa hõlmab tekste ning autoreid alates keskaja ballaadidest ning ballaadikirjutajatest kuni romantismiaja suurkujudeni. Läbitavad teemad: keskaegne ilmalik ja vaimulik kirjandus, ballaadid; reformatsiooniaegne kirjandus ja kultuurielu; renessanss; barokk; klassitsism; valgustusaeg; romantism; liberalism, realism ja hilisromantism.
Rootsi kirjanduse ajaloo teine osa hõlmab tekste ning autoreid alates naturalismist kuni tänapäevani. 20. sajandi kirjandusajaloo periodiseerimisel on põhiliselt aluseks võetud senine klassikaline liigitus aastakümnete kaupa, mis lähtub aastakümnete põhilistest suundumustest, mitte otseselt aastaarvudest kõigi kirjanike tööde puhul. Läbitavad teemad: naturalism, realism, impressionism, sotsiaalne realism, modernism, uusromantism, looduslüürika, reportaažkirjandus, postmodernism, maagiline realism, naisluuletajate traditsioon ja kaasaegne draama.
Kursuse eesmärgiks on kujundada terviklik kirjandus-ja kultuurilooline teadmiste süsteem ning ajatelg rootsi keskaja kirjandusest kuni tänapäevani, selgitades peamiseid suundi, epohhe ja olulisemaid autoreid. Kursus loob võimaluse õppida tundma rootsi kirjanduse tähtteoseid, mis omakorda aitavad kaasa Rootsi ühiskonna ja kultuuriloo mõistmisele eri perioodidel. Põhirõhk asetub erinevate tekstide lugemisele ning analüüsimisele, millele lisanduvad ülevaatlikud loengud-arutelud vastavate ajastute kohta.
Kursuse läbinud üliõpilane:
- nimetab ja võrdleb rootsi kirjanduse põhilisi suunitlusi ja arengujooni keskajast kuni 20. sajandi teise pooleni;
- nimetab rootsi kirjanduse tähtsamaid autoreid ja teoseid eri ajastutest ning tutvustab neid teistele;
- analüüsib ja võrdleb eri liiki tekste;
- seostab kirjanduslikke tekste vastava ajastu ühiskondliku taustaga (ajalooga);
- seostab rootsi kirjanduse tähendust avarama maailmakirjandusliku kontekstiga.
