Õppeaines käsitletakse kestlikku arengut ja ressursimajandust keskkonnaõiguse vaatepunktist. Antakse ülevaade keskkonnaõiguse kohast õigussüsteemis, käsitletakse keskkonnaõiguse üldosa (põhimõisted, põhimõtted, keskkonnaalased õigused ja kohustused), keskkonnaõiguse peamiseid reguleerimisvahendeid (eelkõige keskkonnatasud, keskkonnamõju hindamine, keskkonnaload) ning regulatsiooni tasandeid (rahvusvaheline, EL ja Eesti). Samuti antakse ülevaade õiguslikust regulatsioonist looduskaitse, veekaitse ja veeressursside kasutamise, saastekontrolli, maapõuekaitse ja maapõueressursside kasutamise ning ringmajanduse valdkondades. Käsitletakse lisaks keskkonnaõiguse seoseid planeerimis- ja ehitusõigusega.
Anda teadmisi keskkonnaõiguse probleemide liigitamiseks ja oskusi asjakohaste õigusnormide leidmiseks praktikas ettetulevate keskkonnaprobleemide lahendamiseks.
Õppeaine läbinud õppija:
* teab keskkonnaõiguse põhimõisteid ning oskab selgitada keskkonnaõiguse olulisemate põhimõtete sisu
* oskab rakendada keskkonnaõiguse olulisemaid põhimõtteid keskkonnaõiguslike probleemide lahendamisel ressursimajanduse temaatikas
* tunneb rahvusvahelise, Euroopa Liidu ja Eesti keskkonnaõiguse seoseid
* suudab tekitada seoseid teiste õiguse valdkondadega
* tunneb keskkonnahäiringute kontrolli õiguslike vahendite süsteemi ja mõistab selle toimimist
* teab keskkonnaõiguse eriosa olulisemate valdkondade regulatsiooni põhialuseid
