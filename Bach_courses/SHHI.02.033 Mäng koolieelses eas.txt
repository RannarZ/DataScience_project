Kursusel antakse ülevaade mängu olemusest ja tähtsusest lapse arengus; käsitletakse lapse sotsiaalse ja emotsionaalse arengu toetamise võimalusi läbi mängu, lapse arengu ja mängu seoseid; tutvutakse mängude liigituse ja nende juhendamisega. Teoreetilist materjali toetatakse näidete, praktiliste harjutuste ja nõuannetega. Seminarides ja praktikumides viiakse läbi mänge, õpitakse läbi mängu planeerima õppe-ja kasvatustööd lasteaias ning sooritatakse teemakohaseid ülesandeid. Iseseisva tööna koostatakse ja esitatakse ettekanded, nädala tegevuskavad ja esitletakse mänge  valitud teemadel.
Kujundada üliõpilastes  mängu tähenduse mõistmist lapse arengus ja valmistada üliõpilasi ette õppimise ja õpetamise kavandamiseks mängu abil koolieelses lasteasutuses.
Õppeaine läbinud üliõpilane:
1) tunneb mängu olemust ja teoreetilisi aluseid ning väärtustab mängu lapse arengu toetajana;
2) analüüsib rühma tegevuskava mängu aspektist lähtuvalt;
3) loob rühma tegevuskava nädalaks, keskendudes õppimisele läbi mängu
4) kavandab ja viib läbi mänge koolieelse lasteasutuse riiklikus õppekavas oodatud tulemuste saavutamiseks;
5) oskab luua arengut toetavat mängukeskkonda ja juhendada laste mänge.
