Aine käigus antakse mitmekülgne ülevaade rahvausundi erinevatest aspektidest, sh maagilisest mõtteviisist, rahvausundi seostest maastiku ja tervendamisega, inimese elukaarega seotud kombestikust, rahvausundi tänapäevastest ilmingutest. Antakse ülevaade kalendripärimuse kujunemisloost ja muutumisest kuni tänapäevani, tähtpäevade aastaringist ja tähistamisest. Õpetatakse allikakriitiliselt kasutama teemakohaseid andmebaase ning teadus- ja populaarteaduslikku kirjandust. Antakse ülevaade jutuvestmise traditsioonist, põhialustest ning erinevate jutuaineste allikatest. 
Avatakse pärimuskultuuri tähtsust kaasajal inimeste rollide ja suhete toetajana, kogukondliku tegevuse arendajana, kohalugude ja paigapärimuse sisu ning kohtadega seotud mentaalsete maakaartide kujunemist. 
Vaadeldakse, milline roll on tänapäeva maailmas rahvausundil, mida sisaldavad argielu tavad, milline on maagia psühholoogiline aspekt, uskumuste toime enesekaitsemehhanismina, millised on väe- ja energiakohad tänapäeva pärimuses. Tutvustatakse looduslikke pühapaiku kui Eesti põlisrahva kujundatud pärandkultuuri mälestisi.
Õppeaine üldeesmärgiks on anda ülevaade eesti rahvakultuuri erinevatest tahkudest nagu jutuvestmine, rahvausund, kalendripärimus ja muud rahvakombed. Tutvustatakse rahvausundi ning rahvakalendri erinevaid teoreetilisi ja rakenduslikke käsitlusi ning seisukohti, õpetatakse kasutama teemakohaseid andmebaase ning (populaar)teaduslikku kirjandust. Aine teise poole eesmärgiks on selgitada pärimuskultuuri tundmise, kasutamise ja taasloomise võimalusi, seoseid enesemääratlemise ja toimetulekuga ühiskonnas ning inimeste elus toimuvate pidevate muutustega.
Kursuse läbinud õppija:
- tunneb mõistete  "rahvakalender", "kalendripärimus" "rahvausund" jne sisu; 
- oskab kasutada allikakriitiliselt veebipõhiseid andmebaase ja -kogusid ning (populaar)teaduslikku erialakirjandust; 
- väärtustab rahvausundit ja kalendripärimust kultuurilise identideedi komponendina; 
- teab jutuvestmise traditsiooni ja põhitõdesid; 
- teab allikaid, kust otsida eesti rahvajutte; 
- on võimeline määratlema ennast pärimuskultuuri kandajana; 
- tõlgendab ja kasutab pärimuslikku ainest töökeskkonnas ja isiklikus elus; 
- suudab selgitada looduslike pühapaikade arheoloogilisi, ajaloolisi, looduslikke, usulisi ning sotsiaalseid väärtusi; 
- suudab eristada kohapärimuse tunnusjooni ja objekte; 
- tunneb ära pärimuskultuuri ilminguid ümbritsevas ning isiklikus elus.
