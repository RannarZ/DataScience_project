Me oleme retoorilised olendid, kes elavad retoorilises maailmas. Retoorika on midagi rohkemat kui veenmise kunst või sõnatolm, mida kellegi eksitamiseks tekstile puistada saab. Retoorika on inimühiskonna lahutamatu alus. Kursus käsitleb retoorikat kaasaegses võtmes ning erinevate käsitluste sünteesis. Eelkõige teeme seda kõnede näitel, kõnesid analüüsides, kirjutades ja esitades. Samas on õpitu ülekantav kõikidesse meediumitesse ja kontekstidesse ning kõik käsitletavad teemad on eluliselt rakendatavad ka siis, kui kursuse läbinud tudeng elus rohkem ühtegi kõnet ei pea.
Kursuse eesmärk on luua vundament selgeks, julgeks ja isikupäraseks eneseväljenduseks, millele edasiste õpingute käigus toetuda. Kommunikatsiooni ja retoorika olemuse mõistmise kõrval on eesmärgiks ka iseenda mõistmine, et näha selgemalt oma tugevusi, millele tulevikus toetud.
Kursuse läbinud tudeng:
- mõistab retoorika ja kommunikatsiooni olemust ning enda ja maailma retoorilisust;
- oskab analüüsida ennast, publikut ja konteksti ning ületada empaatilist lõhet;
- mõistab teksti struktuure, sh retoorikavõtteid, ning oskab neid kõnet analüüsides tuvastada;
- oskab teksti struktuure oma kõnes emotsionaalse ja intellektuaalse teekonna loomiseks teadlikult kasutada;
- oskab koostada ja esitada kvaliteetselt visualiseeritud presentatsiooni;
- suudab ületada kaamera ja publiku ees esinemisega seotud ärevust ja ebamugavust.
