Keelepoliitika on interdistsiplinaarne valdkond, mille uurimisel kohtuvad sotsiaal- ja keeleteadus, täpsemalt poliitikateadus, avalik haldus, antropoloogia, demograafia, rakenduslingvistika, haridusteadus jt teadusdistsipliinid. Õppeaine eesmärk on tutvustada keelepoliitika olemust, selle teoreetilisi lähtepunkte, praktilisi rakendusi ning analüüsiks vajalikke pädevusi ja meetodeid. Kursus keskendub nii Eesti keelepoliitika(te)le kui ka võrdlevale rahvusvahelisele praktikale.
Õppeaine annab laiapõhise teadmise keelepoliitikast ja keelekasutust puudutavate rahvusvaheliste, riiklike, organisatsioonide, perekondlike jt valikute kohta ning oskused keelepoliitika võrdlevaks analüüsiks.
Kursuse läbinud üliõpilane
- tunneb keelepoliitika olemust, selle teoreetilisi lähtepunkte ning empiirilisi rakendusi; 
- tunneb Eesti ja rahvusvahelist keelepoliitika praktikat, selle mõju keele omandamisele, kasutamisele, prestiižile, ühiskonnale jne; 
- on süvendanud kriitilise mõtlemise oskust;
- kasutab infoallikaid keelepoliitika analüüsiks;
- rakendab analüüsimeetodeid keelepoliitika võrdlevaks ning domeenide ja toimijate vaheliste mõjude analüüsiks.
