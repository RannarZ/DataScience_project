Kursuse keskmes on Euroopa kirjandus keskajast kuni 20. sajandi alguseni. Läbivalt tuuakse võrdlusi ka Aasia ja Lähis-Ida kirjandustega, osutades paljude kirjandusnähtuste seostele ja üleilmsele ringlusele - kultuurivahetusprotsessile nii Euroopa kirjanduste kui ka Ida ja Lääne vahel.
Kursuse eesmärgiks on tutvuda maailmakirjanduse oluliste teoste ja kirjandusnähtustega, saada ettekujutus nende teoste žanrilistest, voolulistest, ideelistest iseärasustest ning osata neid ära tunda ka teistes kirjandusteostes. 
Kursuse lähenemisviis on tekstikeskne. Tekstide kaudu selgitatakse nii autorile eriomast poeetikat kui ka ajastuomaseid  stiililisi ja voolulisi tunnusjooni, rakendades võrdlevat vaatenurka.
Üliõpilane 
-	on lugenud nõutud mahus (vähemalt 2000 lk kahe semestri peale) kursusel käsitletud teoseid; 
-	analüüsib kirjandusteoseid, pannes tähele nende vooluloolisi, vaimuloolisi ja stiililisi tunnuseid;
-	teadvustab kirjandusnähtuste üleilmset levikut ja toob näiteid eri tüüpi kirjanduskontaktidest; 
-	selgitab maailmakirjanduse mõistet ja sisu eri ajastutel;
-	rakendab omandatud kirjandusloolisi teadmisi teiste tekstide analüüsimisel;
-	arutleb loetu üle.
