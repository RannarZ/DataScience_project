Farmakognoosia on farmaatsiaharu, mis uurib ravimtaimi, drooge kui kuivatatud või värskeid taimi või nende osi, mida kasutatakse toorainena ravimpreparaatide ja ravimisarnaste preparaatide valmistamiseks; samuti taimse või loomse tooraine esmasel ümbertöötamisel saadud produkte nagu eeterlikud õlid, rasvõlid, vaigud jms., ning nimetatud looduslikus toormes sisalduvaid meditsiiniliselt kasutatavaid koostisainete gruppe ja individuaalseid ühendeid. Käsitletakse ravimtaimede klassifikatsiooni ja nomenklatuuri, toimeainete sisaldust mõjustavaid faktoreid, ravimtaimede kultiveerimist ja droogide kogumist, droogide kuivatamist, säilitamist ja kvaliteedi kontrollimist. Vaatluse alla võetakse mitmesuguste toimeainete (süsivesinikud, fenoolid ja fenoolglükosiidid, eeterlikud õlid ja vaigud) klassifikatsioon, füsikokeemilised ja bioloogilised omadused ning neid aineid sisaldavad tähtsamad droogid.
Kursuse põhieesmärgiks on omandada teadmisi ravimtaimede klassifikatsioonist ja nomenklatuurist, samuti neis sisalduvatest toimeainetest, nende keemilistest ja bioloogilistest omadustest.
Kursuse läbinud üliõpilane:
a) orienteerub ravimtaimede klassifikatsioonis
b) teab erinevate toimeainerühmade üldstruktuure ja üldisi omadusi
c) tunneb erinevate toimeainerühmade peamisi drooge
