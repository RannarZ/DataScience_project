1) Etnograafilised meetodid allikmaterjalide loomiseks ja kogumiseks: intervjuu, vaatlus ja osalev vaatlus (planeerimine, läbiviimine, dokumenteerimine, materjalide korrastamine); erinevad etnograafia vormid (sh kaasav, rakenduslik, sensoorne) ja nende kasutusvõimalused kultuuripärandi valdkonna protsesside analüüsimiseks ja juhtimiseks; visuaalsed meetodid; 2) refleksiivsus ja eetika; 3) diskursuseanalüüs; 4) suuline ajalugu kui meetod ja praktika: teoreetilised arengusuunad, metodoloogia ja rakendusvõimalused uurimistöös ja töös kogukondadega Eesti Rahva Muuseumi näitel; 5) pärimusarhiivide loomis- ja korralduspõhimõtted, rakendusvõimalused uurimistöös ja kogukondliku identiteedi toestamisel, turisminduses, hariduses, kultuuripoliitikas jm Eesti Rahvaluule Arhiivi näitel; 6) vabalt valitud juhtumianalüüs individuaalse või rühmatööna.
Kursuse eesmärk on anda üliõpilastele laiapõhjalised teadmised peamistest etnograafilistest allikmaterjalide kogumise ja analüüsimise meetoditest, oskused nende eetiliseks kasutamiseks erialases töös ning üksiti ka ettekujutus erinevatest mäluasutustest, nende kogude loomise ja korralduspõhimõtetest ning kultuuri- ja identiteedipoliitilistest jt rakendustest. Omandatud teadmiste ja oskuste seostamist ja rakendamist harjutatakse juhtumianalüüsis individuaalselt või rühmatööna.
Väljundid
Kursuse edukalt läbinud üliõpilased 1) omavad süstemaatilist ülevaadet peamistest etnograafilistes allikmaterjalide loomise meetoditest, oskavad valida lähteülesandele vastava lähenemisviisi ja seda kasutada; 2) tunnevad refleksiivse lähenemisviisi ja etnograafilise uurimistöö eetilisi põhimõtteid; 3) oskavad pärimust ja kultuuripärandit visuaalselt ja audiovisuaalselt dokumenteerida; 4) valdavad diskursuseanalüüsi põhivõtteid; 5) tunnevad erinevaid mäluasutuste tüüpe, võimalusi nende töö ja kogude korraldamiseks, ühiskondlikke ja sotsiaalseid rakendusi; 6) oskavad kasutada suulise ajaloo meetodit uurimistöös, kogukondadele suunatud, rakenduslikes jt projektides.
