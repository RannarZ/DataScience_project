Aine käsitleb statistilise analüüsi meetodeid, mida laias laastus jagatakse juhendatud ja juhendamata õppega meetoditeks. Kuigi paljud siia kuuluvad meetodid tulevad statistika ajaloost, on viimastel aastatel olulise panuse andnud arvutiteadlased oma algoritmiliste meetoditega. Meetodite eesmärgiks on modelleerimine, prognoosimine, klassifitseerimine, dimensiooni alandamine, struktuuri avastamine ja visualiseerimine. Meetodite headuse hindamiseks kasutatakse arvutiintensiivseid meetodeid, näiteks ristvalideerimist. Kursuses pööratakse suurt tähelepanu ka meetodite rakendamisel tehtavatele eeldustele ning taustaks olevatele matemaatilistele printsiipidele, andes kuulajatele võimaluse aru saada erinevate kasutatavate parameetrite sisulisest tähendusest.
Tutvumine kaasaegsete meetoditega suurte andmekogude analüüsimiseks, nende meetodite matemaatiliste tööprintsiipidega ning rakendamisvõimalustega R tarkvara baasil.
Kursuse läbinu tunneb põhilisi masinõpe meetodeid (peale närvivõrkude) ja nende matemaatilist tausta, oskab lähtuvalt eesmärgist valida sobiva meetodi, seda rakendada R tarkvara kasutades ning saadavaid tulemusi interpreteerida.
