Õppeaines käsitletakse haldusõiguse üldosa probleeme: haldusõiguse eset, haldusõiguse mõistet, põhiseaduslikke printsiipe ja põhimõisteid, allikaid, haldusorganisatsiooni, haldustegevuse vorme, haldusmenetlust, haldussundi, halduse kontrolli ja õiguskaitsevahendeid halduse õigusvastase tegevuse vastu.
Õppeaine eesmärgiks on õpetada haldusõiguse üldosa teoreetilisi alusteadmisi, selgitada haldusõiguse eset, põhiseaduslikke printsiipe ja põhimõisteid. Anda ülevaade haldusõiguse allikatest s.h rahvusvahelise õiguse ja Euroopa Liidu õiguse kohast haldusõiguse allikate süsteemis, haldusorganisatsioonist, haldustoimingutest ja nende vormidest. Selgitada haldusmenetluse põhimõtteid, halduskontrolli olemust ning õiguskaitsevahendeid halduse õigusvastase tegevuse vastu. Õpetada haldusõiguse üldossa kuuluvate praktiliste kaasuste lahendamise metoodikat.
Aine läbinud üliõpilane peab olema võimeline:
1)	selgitama haldusõiguse põhiseaduslikke printsiipe ja põhimõisteid;
2)	mõistma haldusõiguse üldosa ja eriosa seoseid ning kohaldamise spetsiifikat;
3)	rakendama erinevaid tõlgendamismeetodeid haldusõigusnormi sisu ja eesmärkide selgitamiseks;
4)	tundma haldusorganisatsiooni ja selle funktsioneerimise põhimõtteid;
5)	oskama eristada erinevaid haldustegevuse vorme ja teadma neile esitatavaid nõudeid;
6)	teadma haldusmenetluse põhimõtteid ja menetlust;
7)	selgitama haldussunni (haldustäite) olemust ja selle rakendamise põhimõtteid;
8)	selgitama halduskontrolli olemust ja vajalikkust;
9)	omama ülevaadet õiguskaitsevahenditest avaliku halduse tegevuse vastu ja nende aluseks olevatest materiaalõiguslikest nõuetest (riigivastutusnõuded)
10)	kasutama õiguskirjandust ja kohtupraktikat kaasuste lahendamisel
11)	esitama haldusõiguse üldosa õppekaasuse analüüsi ja lahenduskäigu vastavalt etteantud metoodikale.
