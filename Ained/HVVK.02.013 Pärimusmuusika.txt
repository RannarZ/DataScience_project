Kursusel antakse ülevaade rahvalaulu ajaloolistest kihistustest ja esitusstiilidest, käsitletakse rahvalaulu erinevaid komponente - tekst, viis ja esitus. Antakse ülevaade ja selgitus erinevate komponentide tunnustest ja seostest. Rohkem süvenetakse regilaulu viiside omapära ilmingutesse (vorm, rütm, meetrilised tunnused, helikõrguslikud struktuurid). Kursus annab ülevaate ja arusaamise võimalustest, kuidas rahvalaulude esitamisel ja ka nende rakendamisel teistes muusikastiilides kasutada just rahvalaulu esitusele omaseid stiilijooni.
Eesmärgiks on tutvustada eesti rahvalaulu traditsiooni, õppida tundma erinevaid traditsioonilisi esitusviise, neid ise analüüsides ja harjutades.
Õppeaine läbinud üliõpilane:
*mõistab rahvalaulu väärtust erinevates kultuuriruumides;
*teab rahvalaulu teksti, viisi ja esituse põhilisi tunnuseid, rakendab neid praktikas;
*tõlgendab lihtsamaid tekste, oskab selle põhjal määrata laulu liigilist kuuluvust;
*oskab iseseisvalt analüüsida arhiivisalvestusi ja neid kirjalikult vormistada;
*teab ja oskab kasutada rahvalauluga seotud mõisteid;
*suudab olla eeslaulja rollis (peast laulmine).
