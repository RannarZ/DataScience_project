Kursus tutvustab sotsioloogia üht uuemat suunda, mis arendab lapse kui vaatlusühiku ja aktiivse tegutseja keskset mõtlemisviisi. Kursus annab ülevaate lapsepõlve kui  sotsiaalse fenomeni uurimise teoreetilistest ja metodoloogilistest  aspektidest ja on mõeldud sotsiaalteaduste ja teiste erialade üliõpilastele, kes oma edasises tööelus töötavad lastega või tegutsevad teaduse ja sotsiaalpoliitika valdkonnas. Kursusel osalejad teevad uurimuse lapsepõlve 
sotsioloogilistel teemadel, laste õigustest, laste probleemidest, lastega seonduvatest poliitikatest jne - igal korral on teemadering erinev.
Kursuse eesmärk on: 
- tutvustada sotsioloogia ühte suhteliselt uut suunda; 
- arendada lapse kui vaatlusühiku keskset akadeemilist mõtlemist; 
- arendada teadmisi ja oskusi lapse õiguste ja lapsepõlvepoliitikate lapsekeskseks mõtestamiseks; 
- kujundada lapsekeskset lähenemist uurimustele ja arendada eetiliste põhimõtete järgimist lapsrespondentide puhul; 
- arendada akadeemilise kirjutamise ja diskussiooni oskusi iseseisva väikese uurimuse ja selle seminaris ettekandmise kaudu; 
- luua eeldusi lapsekesksete uurimisprobleemide püstitamiseks, uurimuste teostamiseks ja poliitiliste väljundite nägemiseks; 
- luua eeldusi laste ja lapsepõlvepoliitikatega seotud teiste ainekursuste paremaks mõistmiseks.
Kursuse täies mahus läbinud üliõpilane: 
- tunneb lapsepõlvesotsioloogia uue paradigma sisu ja 
oskab seda seostada lapse õiguste ja 
lapsepõlvepoliitikatega; 
- oskab eristada täiskasvanu- ja lapsekeskset mõtteviisi;
- tunneb lapse õigusi ja oskab neid lapsekeskselt 
mõtestada; 
- suudab lapsi puudutavaid (laste elu reguleerivaid) 
poliitikaid kriitiliselt analüüsida; 
- valdab laste uurimusse kaasamise spetsiifikat, näeb 
sellega kaasneda võivaid eetilisi probleeme ning  oskab neid lahendada;  
- oskab ennast lastega seonduvatel teemadel nii kirjas kui sõnas väljendada.
