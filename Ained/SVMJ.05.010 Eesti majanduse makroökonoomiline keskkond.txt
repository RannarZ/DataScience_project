Kursuse esimeses pooles käsitletakse majanduslikku mõtte arenguid kirjeldavaid teooriaid ja üldiste makroökonoomilist keskkonda; Eesti majanduse seniseid arenguid ja tulevase arengu valikuid. Seejärel näidatakse, kuidas mõõta riigi majanduslikku arengutaset ja rikkust ning tutvustatakse IS-LM mudeli kui üldise tasakaalumudeli loogikat. Järgnevalt arutletakse Eesti tööturu ja rändepoliitika arengusuundade üle üleilmastuvas maailmas. Seejärel käsitletakse lühidalt väikeriikide rolli maailmamajanduses. Selgitatakse tootlikkuse kujunemise loogikat ja tootlikkuse mõõtmise võimalusi. Arutletakse tootlikkust takistavate tegurite üle. Võrreldakse erinevate Eesti ettevõtete strateegiaid koha muutmisel globaalses väärtusahelas. Näidatakse otseste välisinvesteeringute rolli Eesti majanduses. Arutletakse Eesti majanduse sõltuvuse üle Euroopa Liidu tõukefondidest.Seejärel arutatakse Eesti tulevaste arenguvaldkondade valiku üle kasutades nutika spetsialiseerumise mudelit. Aine lõpus toimub esitatud kodutööde ühine arutelu ja soovituste tegemine Eesti majanduskasvu edendamiseks.
Kursus annab võimaluse teadmiste omandamiseks ettevõtte tegevust mõjutavast makroökonoomilisest keskkonnast ja Eesti  muutuvast rollist maailmamajanduses ning aitab kujundada oskused tegutsemiseks globaliseeruvas majanduses.
Aine läbinud üliõpilane:
1. saab aru makroökonoomilisest lähenemisviisist, tunneb põhilisi teoreetilisi majandusliku mõtte koolkondi nimetatud valdkonnas; 
2. omab ülevaadet olulisematest makroökonoomika mudelitest avatud majanduses (s.h. mõistab üldise tasakaalumudeli loogikat, rahaturu toimimist ja inflatsiooni tekkemehhanismi);
3.saab aru Eesti kui väikeriigi majanduse sõltuvusest maailmamajandusest ja oskab näha selle sõltuvuse erinevaid kanaleid (väliskaubandus, välisinvesteeringud, teadmussiire, migratsioon);
4. omab ülevaadet Eesti majanduse põhiprobleemidest ja oskab välja pakkuda erinevaid strateegiaid, mis aitavad kaasa Eesti majanduse rahvusvahelise konkurentsivõime tugevdamisele;
5. orienteerub Eesti tööturu ja rändepoliitika aktuaalsetes probleemides;
6. tunneb tootlikkuse tõstmise erinevaid võimalusi riigi, majandusharu ja ettevõtte tasandil;
7. teab nutika spetsialiseerumise käsitlust ja oskab arutleda Eesti majanduse nutika spetsialiseerumise valikute üle.
