Magistriprojekt (15EAP) on loovrakenduslik uurimus. Selles keskendutakse rakenduslikule küsimusele, kasutades osalt akadeemilist, osalt mõnda muud väljendusviisi. Magistriprojektile lisaks valib üliõpilane koostöös juhendajaga 15 EAP mahus aineid, mis annavad lisapädevusi konkreetse projekti teostamiseks.
Magistriprojekti eesmärk on suunata üliõpilane kasutama oma teadmisi ja oskusi praktilist laadi probleemi analüüsiks ja lahendamiseks. Magistriprojekti koostamisel demonstreerib üliõpilane erialaste teadmiste kasutamise ning iseseisva ja meeskonnatöö oskust ning tulemuste esitamist akadeemilise kirjutamise või alternatiivsete väljendusvahendite abil. Magistriprojekti juurde kuuluvad seda toetavad ained, mille eesmärk on anda üliõpilasele lisapädevusi erialaseks karjääriteeks.
Magistriprojekti teostanud üliõpilane:
1)	leiab erialastele teadmistele konkreetse praktilise väljundi või rakenduse;
2)	leiab ja kasutab konkreetse probleemi uurimiseks ja lahendamiseks vajalikku erialast kirjandust;
3)	rakendab probleemi uurimiseks ja lahenduse pakkumiseks sobivaid erialaseid meetodeid;
4)	kirjutab selgelt struktureeritud ja sidusat akadeemilist teksti.
