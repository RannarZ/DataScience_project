Loengute ja seminaride käigus tutvutakse doktoriõpingute korralduse ja eesmärkidega TÜs, doktoriõpingute planeerimisega, atesteerimisega, doktorandi ja nooremteaduri õiguste ja kohustustega, doktoritööle esitatavate nõuetega ja erinevate võimalustega doktoritöö kirjutamiseks (artiklipõhine doktoritöö ja monograafia), juhendamise praktikate ja heade tavadega, kaasjuhendamise ja kaasautorlusega. Samuti tutvutakse publikatsioonide klassifitseerimise süsteemidega, teadusartikli koostamise ja esitamisega, sh eelretsenseerimise põhimõtete ja tavadega, ning arutletakse ajakirja valiku üle ning õpitakse, kuidas vastata retsensentidele ning suhelda toimetajatega. Kursusel käsitletakse ka konverentsidel osalemise reegleid ja tavasid ning viise oma teadustöö nähtavuse tõstmiseks ning teadmiste jagamiseks ühiskonnaga. Samuti tutvutakse teadustöö eetika ja vastutustundliku ning avatud teaduse põhimõtetega ning antakse ülevaade teadusgrantide taotlemise ja nende elluviimise põhialustest. Kursuse lõpus arutame selle üle, mis aitab kaasa doktoriõpingute edenemisele, jagame aja- ja enesejuhtimise võtteid ja teeme selgeks, kust vajadusel abi ja toetust otsida.
Aine eesmärk on anda esimese aasta doktorantidele ülevaade doktoriõpingute korraldusest ja eesmärkidest Tartu Ülikooli sotsiaalteaduste valdkonnas ja aidata neil teha informeeritud valikuid oma õpingute ja teadustööga seotud küsimustes. Kursus lihtsustab teadlasellu sisselamist, tutvustades sotsiaalteadustele, Eesti teadusele ja TÜ-le omaseid reegleid, norme ja ootusi ning pakkudes võimalusi nende üle arutleda.
Aine edukal läbimisel doktorant mõistab doktoriõpet reguleerivaid õigusakte ning doktoriõppe ja teaduse hea tava põhimõtteid; teab oma õigusi ja kohustusi doktorandi ja nooremteadurina; oskab doktoriõpinguid  sihipäraselt planeerida ja teostatavaid eesmärke seada; teab doktoritööle esitatavaid nõudeid, omab ülevaadet doktoritöö kirjutamise, esitamise ja kaitsmise protsessist; tunneb publikatsioonide klassifitseerimispõhimõtteid; on kursis teadustöö retsenseerimise ja publitseerimise protsessi ja põhimõtetega; teab, kuidas valida teadusajakirja ning kuidas suhelda retsensentide ja toimetajatega; on kursis teaduskonverentsidel osalemise reeglite ja heade tavadega; teab, kuidas suurendada oma teadustöö nähtavust ja jagada teadmisi ühiskonnaga; tunneb teaduseetika ning vastutustundliku ja avatud teaduse põhimõtteid ning oskab neid oma töös rakendada; teab, kuidas leida teadustöö rahastamise võimalusi ning on kursis granditaotluste koostamise põhitõdedega; on kursis juhendamise hea tavaga ning teab, kuidas tõhusalt töötada koos juhendaja või kaasautoriga või teadusrühma liikmena; on reflekteerinud tegurite üle, mis mõjutavad doktoriõpingute edenemist, tunneb mõningaid aja- ja enesejuhtimise võtteid ning teab, kust leida vajadusel toetust ja abi.
