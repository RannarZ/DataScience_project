Bioinformaatika I jätkukursus hõlmab mitme järjestuse joondamist, fülogeneetiliste puude arvutamist ning genoomide assambleerimist. Praktiline töö toimub põimituna teooriaga ning teostatakse nii isiklikus arvutis kui ka Linuxi õppeserveris.
Kursus on mõeldud jätkukursusena ainele LOMR.10.002 Bioinformaatika I ning keskendub rohkem programmide kasutamisele Linuxi käsurealt. Selle eesmärgiks on anda kursuse läbinule oskused analüüsida ka suuremahulisi andmeid, mille jaoks veebirakendused ei ole piisavad. Kursuses omandatud oskuseid on võimalik hiljem iseseisvalt rakendada mistahes analoogsete järjestuseandmete analüüsimiseks ning programmide kasutamise baasoskused on ülekantavad teiste analoogsete käsurealt käivitatavate, kuid kursuse käigus mitte käsitletud programmide rakendamiseks oma töös.
Kursuse läbinu teab mitme järjestuste joondamise põhimõtteid, oskab koostada nii nukleiinhappe- kui valgujärjestuste joonduseid, teab fülogeneetiliste puude koostamise põhimõtteid, oskab koostada, visualiseerida ja analüüsida fülogeneesipuid, assambleerida sekveneerimislugemitest bakterigenoome ning suudab kõigi läbitud teemade puhul kasutada vähemalt ühte käsureapõhist programmi.
