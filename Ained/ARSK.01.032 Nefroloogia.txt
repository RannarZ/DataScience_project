Nefroloogia moodustab ühe osa õppeainest “Sisehaigused” ja käsitleb neerude- ja kuseteede haiguste patogeneesimehhanisme, diagnostikat, ravi ja ennetust. Samuti ägeda ja kroonilise neerupuudulikkusega kaasnevaid elektrolüütide tasakaaluhäirete ravi ning neeruasendusravi.
Nefroloogia aine õpetamise eesmärk on saavutada üldised teadmised nefroloogia erialast tasemel, mis on vajalik töötamiseks arstina. Aine õpetamisel antakse ülevaade neerude ja kuseteede haigustest: nende etiopatogeneesi, diagnoosimise, ravi ja ennetuse kohta. Üliõpilane peab omandama teoreetilised alused haige käsitlusest ägeda ja kroonilise neerupuudulikkuse korral esinevatest elektrolüütide tasakaaluhäiretest ja neeruasendusravi võimalustest kaasajal.
Kursuse läbinud üliõpilased:
1)	on omandanud teoreetilised teadmised neeruhaiguste epidemioloogiast, patogeneesist, diagnostikast ja ravi põhimõtetest;
2)	oskavad iseseisvalt küsitleda ja füüsikaliselt uurida haiget, kellel on neeruhaigus või kahtlus neeruhaigusele;
3)	suudavad kasutada neeruhaiguste diagnoosimisel kasutatavaid laboratoorseid ja instrumentaalseid uurimisvõimalusi ning suudavad interpreteerida tulemusi;
4)	on võimelised teha diferentsiaaldiagnoosi ja käsitleda haigeid erinevate nefroloogilises praktikas esinevate sündroomide korral: proteinuuria, hematuuria, nefriitiline sündroom, nefrootiline sündroom, kiiresti progresseeruv glomerulonefriit, krooniline ja äge neerupuudulikkus;
5)	oskavad hinnata neerufunktsiooni ning käsitleda kroonilise progresseeruva neeruhaigusega, diabeetilise või mittediabeetilise nefropaatiaga, haigeid erinevas staadiumis;
6)	oskavad teha põhjendatud raviotsuseid kroonilise neeruhaige ning õigeaegselt suunata haige edasi nefroloogile neeruasendusraviks.
7)	tunnevad ära ja oskavad diferentsida ägeda neerupuudulikkuse põhjusi ja omandanud teoreetilised alused ägeda neerupuudulikkuse ravivõimaluste kohta.
