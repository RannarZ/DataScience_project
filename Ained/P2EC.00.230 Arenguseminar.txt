Arenguseminar on uuenduslik viis toetada üliõpilase õppeprotsessi ning magistriprogrammi edukat ja õigeaegset läbimist.  Arenguseminar on magistriprogrammi kohustuslik aine, mis kestab 4 semestrit. Kolmel semestril toimub auditoorne töö ja viimasel semestril toimub magistritöö kirjutamine.
Arenguseminari peamine ülesanne on olla sidusaineks erinevate ainete vahel. Ühelt poolt on arenguseminari eesmärk toetada tudengeid juhul, kui mõningates ainetes tekib edasi jõudmisega probleeme. Teisalt on eesmärk innustada tudengeid arendama ettevõtlusprojekti, mis oleks fokuseeritud Eesti elu edendamisele. Ühisprojektis osalemise protsess hõlbustab magistritöö teema valimise ja töö kirjutamise protsessi.
Arenguseminari sisu (tegevused ja ülesehitus) toetab üliõpilase õpioskuste arengut, seega kõik selle osad moodustavad terviku. Õpioskused on oskused uute teadmiste omandamiseks ja olemasolevate ümberstruktureerimiseks. Õpioskused aitavad õppijal oma õppimist juhtida - püstitada eesmärke, kavandada oma õppimist, jälgida oma õppeprotsessi ning analüüsida seda.
Aine eesmärk on toetada üliõpilase kasvamist ja arengut läbi oskuse õppida ja planeerida oma karjääri ning olla edukas tööturul. See hõlmab järgmisi oskusi: akadeemiline kirjutamine, uurimistehnikad, interpersonaalne kommunikatsioon, avalik esinemine ja presentatsioonid, projektijuhtimine. Lisaks kursuse eesmärgiks on tagada toetav õpikeskkond, mis aitab kaardistada üliõpilaste isiklikke õpivajadusi, analüüsida õppimiskogemust ja viia ellu ühine uurimisprojekt. 
Arenguseminar on magistritöö mooduli osa, mis võimaldab anda teadmised kitsamas (uurimis)valdkonnas koos oskusega koostada magistritasemele vastav kirjalik uurimistöö.
Arenguseminari edukalt läbinud üliõpilane:
- Annab hinnangu endale, kui ennastjuhtivale õppijale (sh akadeemilistele oskustele (nt kirjutamine, esitlemine), oskusele suhelda ja teha koostööd ning viia ellu magistriprojekt;
- Analüüsib ennast karjäärikujundamise protsessis, teadvustab õppimis- ja töövõimalused, planeerib enda arengut ning teeb sellest lähtuvaid otsuseid;
- Rakendab oma teadmisi reaalse projekti elluviimisel, mis annab kogemuse tööturul hakkamasaamiseks;
- Testib äriidee arendamist, mille käigus loob realistliku ärikontseptsiooni ning  kujundab ettevõtliku hoiakut ja käitumise kujunemist.
Märksõnad: sotsiaalne intellekt, uudne ja adaptiivne mõtlemine, kujunduslik mõtlemisviis, virtuaalne koostöö
