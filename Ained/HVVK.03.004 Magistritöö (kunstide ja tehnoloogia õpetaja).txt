Magistritöö on üldpedagoogiline või kunstididaktiline uurimuslik töö või rakendusliku iseloomuga projekt, mis annab tervikliku lahenduse valitud probleemile ning vastab teadustöö nõuetele.
Magistritöö eesmärgid:
- õppida uurima õpitava valdkonna pedagoogilist, pedagoogilis-psühholoogilist või ainedidaktilist probleemi;
- õppida otsima, refereerima ja analüüsima erialast kirjandust, võrdlema seal leiduvaid uurimistulemusi ja kasutatud meetodeid;
- õppida kasutama uurimis- ja andmetöötlusmeetodeid;
- õppida kirjutama sisukalt, arusaadavalt, loogiliselt ja kokkuvõtvalt käsitletud probleemist ja saadud tulemustest;
- õppida analüüsima ja hindama oma uurimuse tulemusi varasemate tööde taustal ning interpreteerima tulemusi lähtuvalt teoreetilistest lähtekohtadest ja varasemate uurimuste tulemustest.
1) Oskab seostada üldpedagoogilist või erialadidaktilist uurimistööd õpetaja tööga;
2) Oskab rakendada omandatud teadmisi teadusprobleemide sõnastamisel, vastavate uuringute planeerimisel ja läbiviimisel, kogutud andmete põhjal järelduste tegemisel ning nende kirjalikul ja suulisel esitamisel;
3) Oskab leida ja kriitiliselt analüüsida teaduslikku infot ning suudab sellest ja enda poolt kogutud teaduslikest andmetest sünteesida uusi erialaseid teadmisi;
4) Oskab koostada ja pidada avalikku ettekannet ning end väljendada oma erialal nii suuliselt kui ka kirjalikult ja kaitsta oma seisukohti;
5) Tunneb teaduseetika üldprintsiipe ning oskab hinnata oma valdkonna uuringute teaduslikku taset ja rakenduslikku väärtust.
