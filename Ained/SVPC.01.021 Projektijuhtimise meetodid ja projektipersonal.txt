Aines käsitletavad põhiteemad: Projekti vajadus ja eesmärgid; riskid ja võimalused. Kvaliteet. Projekti ulatus ja väljundid, faasid, ajakava, ressursid, kulud, rahastamine. Projektide hanked ja lepingud, muutused, kontroll ja aruandlus ning käivitamine ja lõpetamine. Projekti informatsiooni, dokumentatsiooni ja kommunikatsiooni korraldamine, IKT vahendid ja nende kasutamine, sh MS Office ja MS Project kasutamine. Projektipersonal; projektijuhi pädevused ja personalijuhtimise eripärad projektide puhul; mõjujõu kasutamine; muutuste juhtimine, konfliktide lahendamine ja läbirääkimised projektide puhul; projektimeeskonna juhtimine; meeskonnatöö eelised projektides; projektimeeskonna loomine ja motiveerimine, meeskonna arenguetapid; rollid grupis; projektimeeskonna edenemise jälgimine, arendamine ja tulemuslikkuse hindamine; uued töö tegemise vormid ja trendid; organisatsioonistruktuuri arendamine ja üleminek tavatöölt virtuaaltööle. Ühe lihtsama projekti reaalne läbiviimine.
Õpetusega taotletakse, et kursuse läbides valdab tudeng projektijuhtimise põhimeetodeid ja tehnikaid, oskab neid rakendada spetsiaalse tarkvara toel, valdab projektipersonali juhtimise teooriat kesktasemel (st mõistete ja faktide tõlgendamine ja võrdlemine, seoste loomine) ning oskab kasutada mitmekesiseid personalijuhtimise töövõtteid.
Õppeaine läbinud õppija:
1) teab projektijuhtimise põhiprotsesse, meetodeid, etappe, artefakte ja tehnikaid;
2) oskab plaanida projekti ulatust, ajakava ja ressursse;
3) tunneb projekti kommunikatsiooni, riski, kvaliteedi, aruandluse jms nõudeid;
4) rakendab neid teadmisi ja oskusi mittekompleksse projekti kavandamisel ja teostamisel kasutades selleks mh projektijuhtimise spetsiaalset tarkvara;
5) omab teadmisi Eesti projektijuhtimise kutsestandardi kompetentsidest (pädevusmudelist), analüüsib ennast ning kavandab enesearengut;
6) arvestab projektipersonali arenguetappidega ning virtuaalsete meeskondade juhtimise eripäradega ning potentsiaalsete stressi ning konflikti allikatega projektides;
7) analüüsib organisatsioonistruktuuri ja arendab selle vastavaks projekti- ja/või virtuaaltöö vajadustele;
8) kujundab projektimeeskonna töökultuuri, tagamaks selle töö tulemuslikkust.
