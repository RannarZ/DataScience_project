Pedagoogiline praktika kestab 10 nädalat. Kuulatakse, analüüsitakse ja antakse tunde põhikoolis (20 tundi) ja gümnaasiumis (20 tundi).
Pedagoogilise praktika jooksul saab üliõpilane eesti keele ja kirjanduse õpetamise kogemuse (nii põhikooli- kui ka gümnaasiumiastme klassides). Üliõpilane kujundab töökeskkonnas õppides aine- ja kutsealaseid pädevusi tööks põhikooli ja gümnaasiumi eesti keele ja kirjanduse õpetajana, integreerib erialaaineid ja kasvatusteaduslikke aineid reaalse koolisituatsiooniga, arendab oskust õpitut praktikakogemuste põhjal analüüsida ning kriitiliselt hinnata.
Üliõpilane väärtustab praktikat õppeprotsessi osana, analüüsib ennast õpetajaks õppijana ning on teadlik koolipraktika eesmärkidest ja etappidest. Tunneb erinevate õppimis- ja õpetamismeetodite eripära ning oskab analüüsida, kas meetod sobib konkreetse sihtrühma õpetamiseks. Märkab õppijate erinevusi ja väärtustab neid indiviididena. Oskab teha koostööd erinevate praktikaga seotud inimestega ja koolipraktika lõpuks on juhendmaterjale kasutades koostanud nõuetekohase õpimapi.
