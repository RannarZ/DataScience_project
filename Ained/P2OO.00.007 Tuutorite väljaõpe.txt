Õppeaine 1. osas omandatakse tuutoritegevuseks vajalikud teadmised Tartu Ülikooli struktuurist, tugiteenustest, õppetöö korraldusest ja reeglitest (õppekava ülesehitus, õppekava täitmine, eksamikorraldus, õppetööalased õigusaktid, head tavad ülikoolis jm), üliõpilase õigustest ja kohustustest (akadeemiline puhkus, teises (välis)kõrgkoolis õppimine, õpingute pikendamine, VÕTA jm), õppetoetustest ja stipendiumidest ja muudest üliõpilasi puudutavatest sotsiaalküsimustest, tuutori rollist ning välisüliõpilasi puudutavatest erisustest.

Seminarides käsitletakse sotsiaalseid oskusi nagu kontakti loomine ja suhtlemistehnikad, kohanemise ja stressiga toimetuleku toetamine, kultuurierinevustega arvestamine, enesekehtestamine, esinemis-, probleemilahendus- ja koostööoskus. Tuutorluseks valmistutakse tegevuse planeerimise ja eneseanalüüsi näol. 


Õppeaine 2. osas viiakse tuutoritegevus ellu. Selle käigus loob tuutor kontakti oma esmakursuslastega juba suvel, korraldab infotunde ja kohtumisi semestri alguses ja kestel ning on valmis esmakursuslastele küsimuste ja muredega pöördumiseks olemas olema kogu tuutorluse vältel. Kogemusest õppimist toetavad tuutorite seminarid ning tegevusaruande ja analüüsi kirjutamine.
Ainekursuse eesmärgiks on anda tuutoritegevuseks vajalikud teadmised ja oskused ning toetada tuutorite tegevust ja enesearengut.
Õppeaine 1. osas omandatakse tuutoritegevuseks vajalikud teoreetilised teadmised ja oskused ning 2. osas toimub nende rakendamine ja arendamine tuutoripraktika käigus.

Õppeaine läbinud üliõpilane: 
-teab tuutori rolli
-orienteerub iseseisvalt õppetöö korralduses ja reeglites
-omab ülevaadet üliõpilaselu puudutavatest sotsiaalküsimustest
-tunneb TÜ struktuuri ning teab, kust vajadusel abi otsida
-arvestab tegevustes kultuurierinevustega
-jagab ülikooliellu sisseelamiseks ja hakkamasaamiseks vajalikku infot
-toetab üliõpilasi kohanemisprotsessis
-korraldab kavandatult ja sihipäraselt üliõpilastele mõeldud sündmusi
-suunab üliõpilasi vajadusel nõustamiseks edasi
-rakendab sotsiaalseid oskusi
-planeerib ja analüüsib oma tegevust ja professionaalset enesearengut
