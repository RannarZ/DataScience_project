Loengukursuse raames käsitletakse nelja suurt blokki: riigiõiguse üldküsimused; põhiseaduse aluspõhimõtted; riigikorraldus; põhiõigused.
Riigiõiguse kursuse esemeks on riigi õiguslik ülesehitus, põhiõigussuhted isiku ja riigi vahel ning põhiseaduse ja Euroopa Liidu õiguse vahekord. Aines käsitletakse põhiseaduse olemust, funktsioone ja aluspõhimõtteid ning nende rakendusvorme. Lisaks teoreetilistele alustele õpitakse tundma vastavaid õigusakte ja kohtupraktikat ning iseseisvalt läbi viima põhiseaduspärasuse kontrolli.
Üliõpilane peaks pärast kursusel osalemist olema võimeline ära tundma põhiseadusliku probleemi, kus see eksisteerib, ning olema suuteline seda lahendama põhiseadusõiguslikku argumentatsiooni kasutades. Üliõpilane peab suutma veenvalt põhjendada, kas konkreetsel juhtumil on põhiseadust rikutud või mitte. Üliõpilaselt, kes on läbinud kursuse eeldatakse, et ta on tuttav põhiseadusega tagatud põhiõigustega ning suudab iseseisvalt hinnata põhiõiguspiirangute õiguspärasust. Lisaks peaks üliõpilane kursuse lõpuks olema omandanud oskuse lugeda ja analüüsida olulisi riigiõiguse allikaid, iseäranis Riigikohtu põhiseaduslikkuse järelevalve alaseid otsuseid. Ka omandab üliõpilane loengukursuse käigus ülevaate Eesti põhiseaduslikest institutsioonidest ja nende omavahelistest suhetest ning Eesti ja Euroopa Liidu õiguse omavahelistest suhetest.
