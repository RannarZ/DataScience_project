Kursus annab kirurgiliste, onkoloogiliste ja muude günekoloogiliste ning nahahaiguste patoloogilisest diagnostikast teoreetilise ja praktilise teabe, mis on vajalik iseseisvaks tööks üldarstina. Lisaks tutvustatakse tsütoloogiliste uurimismeetodite võimalusi. Teoreetilisi teadmisi õpitakse õpikute ning Moodle õppeinfosüsteemi baasil olevate konspektide, videoloengute ja enesetestide abil. Mikroskoopiliste muutuste õppimine toimub digitaalsete histopreparaatide alusel, mis on kättesaadavad Moodle infosüsteemis koos õppevideotega teemade kaupa grupeeritud andmebaasidena. Seminarides toimub iseseisvalt omandatud teabe kinnistamine ja seostamine kliiniliste haigusjuhtudega.
Kliinilise patoloogia II osa õppeaine eesmärgiks on anda süvendatud teoreetilisi ja praktilisi teadmisi naistehaiguste patoloogias, nahahaiguste patoloogias ning tsütoloogias, kooskõlas V kursuse kliiniliste tsüklitega. Eesmärgiks on anda arusaam haiguste põhjustest, olemusest, haiguste diagnoosimisest morfoloogiliste meetodite abil (koeproovide, rakkude ja kehavedelike mikroskoopiline uurimine), patoloogilise diagnoosi interpreteerimisest ja selle integreerimisest arstlikku mõtlemisse. Lisaks anda arusaam, milline peaks olema histoloogiliseks diagnoosimiseks hästi võetud koeline materjal (bioptaadid ja tsütoloogiline materjal).
Õppeaine läbinu vähemalt miinimumhindele omab ülevaadet uuringumaterjalide kogumise põhimõtetest, teab haiguste tekkepõhjuseid ja patogeneesi, suudab aru saada histoloogiliste diagnooside tähendusest, mõistab haiguste tähtsamaid morfoloogilisi muutusi ja suudab kokkuvõttes seda teavet rakendada igapäevases arstlikus töös.
