Ainekursus toetab üliõpilase professionaalset arengut, luues võimalused õpingute raames omandatavate teoreetiliste teadmiste lõimimiseks. Ainekursus loob võimaluse arendada oma teadmisi, oskusi ja pädevusi järgnevatel teemadel: õppe kavandamine ja juhtimine, suhtlemine, õpetamine, õpikeskkond ja õpivara, kaasav haridus, arvestades valdkonna- ja erialaspetsiifilisi kompetentse ja didaktikat. Aine 1. osa fookuses on eelkõige õppija üldpedagoogiliste pädevuste arendamine, aine 2. osas keskendutakse rohkem ainedidaktilistele pädevustele.
Õppeaine üldeesmärgiks on toetada üliõpilase kujunemist õpetajaks, luues võimalused erinevates alusmooduli ning valdkonna- ja ainedidaktika mooduli ainetes omandatava seostamiseks ja erinevate rakendamisvõimaluste vaatlemiseks, analüüsimiseks ja tagasisidestamiseks. Õppeaine eesmärgi saavutamine on kavandatud koos alusmooduli õppeainete, valdkonna- ja ainedidaktikamooduli õppeainete ning pideva pedagoogilise praktikaga.
Aine läbinud üliõpilane:
1)	analüüsib ja hindab õpetamiseks kavandatud eesmärgile sobivat õpivara ja õppemeetodeid toetudes erinevates alusmooduli, valdkonna- ja ainedidaktika ainetes omandatud teadmistele, oskustele ja hoiakutele turvalise, õppimist ja üldpädevuste/üldoskuste saavutamist toetava, motiveeriva ja kaasava õpikeskkonna kujundamisest;
2)	analüüsib läbiviidavaid minitunde/tegevusi ja annab edasiviivat tagasisidet;
3)	reflekteerib saadud kogemusi ja oma õpetamistegevust toetudes omandatud teoreetilistele teadmistele õppimist ja õppijat toetava ja kaasava õpikeskkonna kujundamisest;
4)	analüüsib rühma ja õppija taseme vastavust tegevuses/tunnis seatud eesmärkidele, valitud meetoditele ja õppesisule.
