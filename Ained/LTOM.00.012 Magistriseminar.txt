Magistriseminar koosneb järgmistest kohustuslikest osadest ja EAPdest:
(1) Seminaridest osavõtt (osalemine vähemalt 12 seminaril ühes semestris, s.o. 0.5 EAPd; 4 semestrit x 0.5 EAPd = 2 EAPd). Üliõpilase enda õppetooli seminarid on kohustuslikud; teiste õppetoolide ja botaanika/zooloogia osakonna seminarides tuleb (kooskõlastatult juhendajaga) nii palju osaleda, et ühes semestris oleks kokku osaletud vähemalt 12 seminaril. Sobilikud on ka väljaspool Tartu Ülikooli toimuvad erialased teaduskogunemised (need samuti eelnevalt kooskõlastada oma juhendajaga).
(2) Töörühma/õppetooli spetsiifilistes tööaruteludes osalemine (1 EAP). Kohustuslik on sealjuures üliõpilase magistritöö plaani arutamine (tööarutelu algab enda plaane tutvustava ettekandega). 
(3) Suulise ettekande tegemine enda magistritöö põhjal 1. õppeaasta kevadsemestril (2 EAPd). See võimaldab instituudi töötajatel ning ka kraadiõppuritel olla vastastikku kursis kõrvalerialal toimuva tööga, samuti kraadiõppurite teadustöö laiemat sisulist arutamist.
(4) Magistritöö eelkaitsmine 2 a. kevadsemestril (1 EAP).

EAPde arvestamiseks on äärmiselt oluline jooksvalt täita Magistriseminari aruannet. Aruande tabelisse märkida järgnev info: kuupäev, seminariliik (õppetooli/osakonna/mujal toimunud üritus), seminari pealkiri/teema, esineja nimi ja kestvus (tundides). Magistritööteemalised arutelud oma juhendajaga ja töörühma spetsiifilised arutelud märkida samuti sarnasel viisil aruandesse. 

Magistriseminari aruanne tuleb esitada hiljemalt 2 nädalat enne iga semestri lõppu botaanika osakonnas e-postile: karin.kaljund@ut.ee ja zooloogia osakonnas e-postile: margret.sisask@ut.ee
Kursuse eesmärgiks on toetada tudengeid omandamaks teadmisi ja oskusi, mis on vajalikud magistriprogrammi läbimiseks. Seminaridel osalemine aitab kaasa erialaste õpivalikute tegemisel, väliskülaliste kaasamine annab sh. ülevaate erialaste karjäärivõimaluste kohta. Magistriseminar toetab järgmisi oskusi: oma eriala, aga ka naabererialade uurimistulemuste ja probleemidega kursis olemine, akadeemiline lugemine ja kirjutamine, uurimistehnikad ja meetodid, arutlemisoskus, avalik esinemine ja presentatsioonid. Lisaks sellele on kursuse eesmärgiks tagada toetav õpikeskkond, mis aitab kaardistada üliõpilaste isiklikke õpivajadusi ja analüüsida õppimiskogemust.
Magistriseminari edukalt läbinud üliõpilane: (1) orienteerub kaasaegse ökoloogia aktuaalsetes probleemides, enda õpivalikutes, aga ka edasistes õppimis- ja töövõimalustes; (2) kavandab enda õppimisprotsessi ja oskab valida sobiva töörühma magistritöö kirjutamiseks; (3) reflekteerib isikliku õppimiskogemuse üle; (4) esitab selgelt ja seostatult suulisi presentatsioone; (5) kasutab erinevaid teaduslikke uurimismeetodeid; (6) analüüsib kirjanduses välja toodud olulisi argumente, selgitab analüüsi tulemusi, teeb kokkuvõtteid ja järeldusi; (7) analüüsib keerulisi ökoloogilisi mõisteid ja probleeme, sh. on võimeline andma ja saama konstruktiivset kirjalikku ja suulist tagasisidet; (8) suhtleb töörühmaliikmetega saavutamaks ühiseid eesmärke ja osalemaks efektiivselt grupitöös.
