Rakendusliku käitumisteaduse magistritöö õppeaine toimub läbi nelja semestri ning koosneb erinevat tüüpi tegevustest - loengud, seminarid, kodutööd, magistritöö. Loengute raames keskendutakse erinevatele valdkonna teooriatele, raamistikele ja metoodikatele ning omandatud teadmisi testitakse Moodle'i keskkonnas. Seminaridel erinevate sektorite mentoritega jagavad seminari läbiviijad oma teemapõhiseid praktilisi kogemusi ning toimuvad arutelud üliõpilastega. Magistritöö seminaridel tutvustatakse oma magistritöö plaani ning käekäiku ja arutletakse õppejõu ja teiste tudengitega sisuliste küsimuste üle. Kodutöid on erinevat tüüpi, nt: 1) valdkondlike publikatsioonide (sh teadustekstide ja populaarteaduslike raamatute) läbitöötamine ning sisu üle arutlemine mentorite seminaridel ja raamatuklubi seminaridel eesmärgiga arendada suulist eneseväljendust ning kirjanduse mõistmist, 2) esseede kirjutamine eesmärgiga arendada kirjalikku eneseväljendust ning tagasisidestamist (peer review). Magistritöö raames viib üliõpilane läbi uurimustöö, mille tulemusena tekib lahendus valitud probleemile. Töö teema on üliõpilastel võimalik ise välja pakkuda, kokku leppida mentoriga või valida enne õppetööd läbi viidud ideekorje ideede hulgast. Lisaks viiakse tudengitega igal semestri läbi personaalsed reflektsioonivestlused.
Aine eesmärk on arendada õppijate teadmisi ja oskusi käitumisteaduse rakendamisel eluliste eesmärkide saavutamiseks. Aine lõimib ja aitab rakendada õppekava teistes ainetes omandatud teadmisi ja oskusi, sh enamlevinud käitumise muutmise teooriad, käitumuslike taipamiste raamistike rakendamine lahenduste väljatöötamisel, mõju mõõtmise praktikad.
Magistritöö edukalt kaitsnud üliõpilane oskab: 
püstitada käitumisteaduslike lahendustega saavutatavaid eesmärke;  
orienteeruda erinevates käitumise muutmise teooriates; 
püstitada lahenduste leidmiseks vajalikke uurimisküsimusi ning planeerida neile vastamiseks sobivaid uurimusi; 
analüüsida ja süstematiseerida teemakohast kirjandust; 
kasutada lahenduste väljatöötamisel käitumuslike taipamiste raamistikke; 
rakendada erinevaid lahenduste mõju hindamise meetodeid;  
tegutseda lahenduste planeerimisel ja teostamisel eetiliselt; 
teha käitumisteaduslikest uuringutest adekvaatseid järeldusi ning soovitusi; 
suuliselt ja kirjalikult selgelt väljendada käitumisteaduslikke mõtteid.
