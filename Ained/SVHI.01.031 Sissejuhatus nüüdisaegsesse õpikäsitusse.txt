Kursus algab kontaktõppega, mille käigus tutvustatakse nüüdisaegse õpikäsituse kontseptsiooni ja avatakse selle põhikomponendid. Kursus jätkub e-õppes teemade käsitlemisega, tuginedes kursuse õppematerjalidele ja soovitatud kirjandusele. Üliõpilased viivad läbi mikro-uuringu, et mõista, kuidas leida nüüdisaegse õpikäsituse elemente õpisituatsioonides. Üliõpilased analüüsivad uuritud situatsioone ja pakuvad õpitule tuginevalt välja eesmärgile vastavaid alternatiivseid innovaatilisi lahendusi.
Kursus annab üldise süsteemse ülevaate nüüdisaegsest õpikäsitusest ning sellele iseloomulikest õppimise ja õpetamise meetoditest. Lisaks juhatab kursus üliõpilased seotud teaduskirjanduse juurde ning valmistab neid ette omandatud teadmistele tuginevalt praktikaid uurima ja kujundama.
Kursuse läbinud üliõpilane:
(1) omab süsteemset ülevaadet nüüdisaegsest õpikäsitusest ning sellele iseloomulikest õppimise ja õpetamise meetoditest;
(2) omab üldist ülevaadet probleemilahendamisest, uurimuslikust õppest, koostöisest õppimisest, eneseregulatsioonist ja refleksioonist;
(3) oskab analüüsida ja kavandada sobivaid õpisituatsioone.
