Magistritöö valmib magistrandi iseseisva tööna juhendava õppejõu/õppejõudude või praktiku ja õppejõu juhendamisel. Probleemistik kooskõlastatakse juhendava õppejõuga ja arutatakse läbi magistriseminarides. Magistritöö koostatakse vastavalt Haridusteaduste instituudis kehtivatele nõuetele. Suuremamahulise, terviklahendusena teostatava projekti/uurimisülesande puhul on üliõpilastel võimalik magistritöö teostada meeskonnana, kus iga meeskonnaliikme roll ja panus on selgesti eristatav.
Õppeaine eesmärkideks on:
- võimaldada üliõpilastel teadmiste ning oskuste süvendamist õppimise ja õpetamise või harisuasutuse juhtimise valdkonna uurimistöö/arendusprojekti kavandamisest ja läbiviimisest;
- võimaldada üliõpilastel omandada vilumused teoreetiliste teadmiste ja empiiriliste kogemuste teadlikuks rakendamiseks praktikas.
Magistritöö läbinud üliõpilane:
1.	Püstitab teaduskirjandusele toetudes uurimisprobleemi ning sellega kooskõlas sõnastab uurimuse eesmärgi ja uurimisküsimused ja/või hüpoteesid.
2.	Leiab, analüüsib ja sünteesib teemakohast teaduskirjandust, selles esitatud teoreetilisi käsitlusi ning uurimistulemusi.
3.	Valib oma uuringuks sobivaima uurimismeetodi, põhjendab selle valikut, töötleb ja analüüsib uurimisandmeid.
4.	Esitab oma uuringu tulemused ning tõlgendab neid lähtuvalt teoreetilistest lähtekohtadest ja varasemate uurimuste tulemustest.
5.	Järgib akadeemilise kirjutamise nõudeid kooskõlas lõputööde vormistamise juhendiga.
6.	Esitleb tööd ja kaitseb oma seisukohti avalikus akadeemilises diskussioonis.
