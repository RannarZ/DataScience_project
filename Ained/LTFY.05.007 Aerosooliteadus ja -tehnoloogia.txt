Antakse ülevaade füüsikalistest protsessidest aerosoolis. Käsitletakse aerosooli põhikarakteristikuid ja mikrostruktuuri, osakeste suunatud ja kaootilist liikumist, elektrinähtusi ja valguse levimist aerosoolis, aerosoolide teket ja arengut ning aerosooli uurimise eksperimentaalseid meetodeid. Eraldi vaadeldakse atmosfääriaerosooli ja selle rolli ilmastiku ning kliima kujundajana.
Elusorganismide, sealhulgas ka inimese elukeskkond on väga tugevasti mõjustatud ilmastiku, kliima ja õhku saastavate lisandite poolt. Aerosooliosakesed atmosfääris on olulised ilmastiku ja kliima kujundajad, samuti on nad õhusaaste üks peamisi komponente, mõjutades organismide tervist. Tehislikud aerosoolid leiavad rakendust tehnoloogias ja meditsiinis. Käesoleva kursuse eesmärk on nimetatud mõjude ja rakenduste aluseks olevate füüsikaliste protsesside sügavam tundmaõppimine.
Kursuse läbinud üliõpilane teab aerosoolifüüsika põhimõisteid, oskab kasutada aerosoolimehaanika, -elektrodünaamika ja -optika meetodeid ja valemeid konkreetsete ülesannete lahendamisel. Üliõpilane omab ülevaadet aerosooliosakeste tekkeprotsessidest atmosfääris ja siseruumides ning laboratooriumis, osakeste mõõtmespektri arengust ja nende kaomehhanismidest, aerosooliosakeste rollist ilmastiku ja kliima mõjuritena, samuti aerosoolide eksperimentaalse uurimise meetoditest.
