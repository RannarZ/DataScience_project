Kirurgia praktika kestab 8 nädalat (4+4), mida võib sooritada abdominaalkirurgia, lastekirurgia, onkokirurgia, traumatoloogia,  uroloogia, veresoontekirurgia, torakaalkirurgia ning üldkirurgia osakondades. 
Lisaks kliinilisele igapäevatööle tuleb üliõpilasel praktika raames tegeleda arstile vajalike praktiliste oskuste harjutamisega ning võimalusel võtta osa seminaridest. 
Käsitletakse kirurgilise haige uurimist, raviplaani koostamist, ravikäigu ja tulemuste hindamist, andmete dokumenteerimist ning ettekandmist.
Praktika käigus tuleb täita praktikapäevikut.
Üliõpilasel on kohustus lahendada kirurgia tsükli jooksul minimaalselt 100 AMBOSSi õppeplatvormi vastava eriala küsimust. Küsimuste lahendamist kontrollitakse semestri lõpus.
Praktika integreerib 5 õppeaasta jooksul omandatud teoreetilised teadmised praktilisse meditsiini ning on loomulikuks vaheetapiks enne erialaõpinguid residentuuris. Kirurgia praktika eesmärgiks on täiendada õppuri kirurgiaalaseid teadmisi, olles eelnevalt täies mahus omandatud teoreetilisi teadmisi nõudev ja rakendav õppeaine, millega saab alustada pärast 5. kursuse kohustuslike kliiniliste õppeainete läbimist.
Eesmärgid:
-õppida kirurgiliste haiguste diagnoosimist, optimaalset diagnostiliste meetodite rakendamist ja nende tulemuste hindamist, raviplaani koostamist (diagnostiline ja ravi algoritm) ning ravitulemuste hindamist, prognoosi ja profülaktikat
-õppida haige uurimise, diagnostika ja ravi dokumenteerimist
-õppida patsiendi diagnostika, ravikäigu ja seisundi ettekandmist osakonna nõupidamisel, visiitidel
-tutvuda ja analüüsida kirjanduse põhjal uuritud haigete kaasaegseid ravivõimalusi, lähi -ja kaugtulemusi, prognoosi ja profülaktikat
Praktikal osalenud üliõpilane
1) on võimeline koguma haigetelt antud haiguse anamneesi, teostama haigele objektiivset uuringut, ordineerima optimaalseid / täiendavaid diagnostilisi uuringuid ning oskab hinnata uuringute tulemusi.
2) oskab naha- ja nahaaluskoe infektsioonide korral analüüsida diferentsiaaldiagnostiliselt haiguste kliinilisi sümptomeid ja formuleerida lõpliku kliinilise diagnoosi.
3) teab antud haiguste etiopatogeneesi, klassifikatsiooni, kliinilist sümptomaatikat, diagnostilisi uurimismeetodeid ja ravi algoritmi.
4) omab ettekujutust antud haiguste kirurgilisest ravist.
