Kursuse esimeses osas selgitatakse majanduskasvu tegureid pikal perioodil Solow' mudeli ja selle edasiarenduste kontekstis, samuti majapidamiste ja ettevõtete käitumise seaduspärasusi ja rolli makromajandusliku tasakaalu ning heaolu kujunemisel. Kursuse teine osa käsitleb lühiperioodi makroökonoomikat ning keskendub äritsüklite olemuse ning põhjuste selgitamisele. Kursuse kolmandas osas käsitletakse makromajandusliku mudeli üksikuid plokke (tarbimine ja investeeringud, tööpuudus ja inflatsioon), mis loovad baasi raha- ja eelarvepoliitika olemuse ning mõjude analüüsiks.
Kursuse eesmärgiks on tutvustada teooriaid, mis aitavad selgitada pikaajalist majanduskasvu ja majandusliku aktiivsuse lühiajalisi tsüklilisi kõikumisi mõjutavaid tegureid, ning nende baasil analüüsida rahapoliitika ja eelarvepoliitika rakendamise võimalusi.
Aine läbinud üliõpilane:
* mõistab lühiperioodi ja pika perioodi makromudelite olemuslikku erinevust;
* mõistab Solow kasvumudeli mehhanismi ja selle olulisust pikaajalise majanduskasvu uurimisel;
* tunneb majapidamiste ja ettevõtete otsuste rolli makromajandusliku tasakaalu kujunemisel;
* tunneb Solow mudeli edasiarendusi, mis hõlmavad inimkapitali ja tehnoloogia rolli majandusarengus;
* tunneb ja oskab rakendada reaalse äritsükli mudelit ning alternatiivseid lähenemisi (Keynesi tsükliteooria ja teised nominaalse kohandumise puudulikkuse selgitused) majandustsüklite selgitamisel;
* on tutvunud alternatiivsete tarbimist ja investeeringuid selgitavate teooriatega;
* tunneb peamisi tööpuuduse põhjuseid ning neid selgitavaid teooriaid;
* oskab analüüsida rahapoliitika ja eelarvepoliitika rakendamisvõimalusi ja mõjusid makromajandusliku tasakaalu mõjutamisel.
