Magistritöö on selge probleemipüstitusega analüüsiv uurimus, kus rakendatakse teaduslikke meetodeid konkreetse uurimisobjekti käsitlemiseks. Magistritöö kaitsmise protseduur on sätestatud Johan Skytte poliitikauuringute instituudi lõputöö, kaitsmiskomisjoni koosseisu moodustamise ja retsensendi määramise ning kaitsmise ja korduskaitsmise korras.
Magistritöö eesmärk on uurida sügavuti eriala teemalist küsimust või probleemi, koguda originaalset empiirilist materjali või andmestikku ning analüüsida seda vastava kontseptuaalse või teoreetilise raamistiku valguses, edastades oma teadustulemusi selgete ning põhjendatud järelduste vormis.
Magistritöö kaitsnud üliõpilane:
- püstitab uurimisküsimusi ning valib nende uurimiseks sobivaid teoreetilisi käsitlusi ja metoodikaid;
- struktureerib tööd loogiliselt ja otstarbekalt;
- kasutab korrektseid termineid, andmeid ja fakte ning tunneb uurimistöö vormistuse reegleid;
- argumenteerib ning põhjendab oma seisukohti arusaadavalt ja loogiliseltning, toetab neid sobivate allikatega;
- kasutab arvandmeid ning neid tõlgendab;
- tugineb oma järeldustes analüüsile ning teeb kokkuvõtteid, mis on kooskõlas töö eelneva arutluskäiguga;
- kasutab akadeemilisi ja mitte-akadeemilisi allikaid;
- vormistab töö korrektselt s.h. kasutab nii stiililiselt kui grammatiliselt korrektset keelt, vormistada viited ning kasutatud allikad järgides ühtset stiili ning akadeemilise viitamise tavasid;
- oskab selgitada ja kaitsta oma uurimistöö tulemusi akadeemilises diskussioonis ning vastata uurimistööga seotud küsimustele.
