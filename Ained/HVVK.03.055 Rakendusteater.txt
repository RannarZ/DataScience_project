Kursus annab ülevaate foorumteatri, playback teatri, sotsiodraama ja sotsiomeetria teoreetilistest lähtealustest ja rakendamisest teemakeskses grupitöös ja loob võimalused grupiprotsesside kogemuslikuks õppimiseks. Õpperühm osaleb sotsiaalses protsessis, millest saab kasu nii rühm tervikuna kui rühma liikmed. Osalusteatri õppe subjekt ja vahend on grupp, mis õppejõu kaasabil arendab eneseväljendust ja rühmasiseseid kontakte. Õppeprotsessil on hariduslik ja tervendav aspekt.
Kursus keskendub rakendusteatri metoodikate ja töövõtete omandamisele ning praktiseerimisele; valmistab osalejaid ette tööks eri sihtgruppidega; kujundab valmisolekut draamatehnikate ja töövõtete kasutamiseks töös noortega, et suurendada osalust ja hõlbustada dialoogi. Koolituse käigus luuakse ja testitakse praktikas draamavorme (protsessdraama, luguteatri, foorumteatri jne etendused).
Kursuse edukalt läbinud üliõpilane
*	Oskab planeerida ja korraldada oma valdkonna rühma igapäevatööd ja juhtida rühmaprotsessi
*	Kasutab adekvaatselt draama/teatri tehnikaid ja vahendeid
*	Oskab põhjendada rakendusteatri eripära ja vajalikkust rühmale, praktikabaasile ja laiemalt ühiskonnale
*	Oskab intervjueerida ja valida inimesi rühma
*	Oskab juhtida teemakeskset rühma, mis käib koos pikema aja jooksul
