Praktika raames antakse üliõpilastele ülevaade kolme Tartus asuva muuseumi struktuurist, toimimisest, kogude jaotusest, kartoteekidest ja andmebaasidest. Loengutele (nt näituseprotsessi läbikäimine ideekavandist ja projektikirjeldusest tööde laenamise, näituse kujunduse, näitusetrükiste, haridusprogrammide, kommunikatsiooni ja turunduseni) järgnevad praktikapäevad  Eesti Rahva Muuseumis, Tartu Kunstimuuseumis ja Tartu Linnamuuseumis.
Kursuse eesmärgiks on anda teadmisi näituste koostamisest ja teostamisest nii ajaloolises vaates kui kaasaegses kultuurisituatsioonis. Loengute raames tehakse samm-sammult läbi näituseks valmistumise protsess ning praktilise kogemusena saab üliõpilane teada kaasaaegsete muuseumide toimimispõhimõtetest, struktuuridest ja töövaldkondadest.
Kursuse läbinud üliõpilane omab ülevaadet Tartus asuvatest muuseumidest ja kogudest, nende korraldusest ja kättesaadavusest; tunneb erisuunitlusega muuseumide tegevusvaldkondi (kogud ja nende täienemine, näituse- ja teadustöö kureerimine, konserveerimine, haridus, kommunikatsioon, turundus, näitusekorraldus jne); mõistab paremini oma eriala töövõimalusi ja -valikuid; mõtleb kaasa muuseumide (digitaalse)arengu ja näitus/teaduspoliitika teemadel nii Eestis, kui ka rahvusvahelises kontekstis.
