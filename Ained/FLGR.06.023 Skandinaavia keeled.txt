Kursus on mõeldud kolmanda aasta tudengitele, kes õpivad Skandinaavia keelte ja kultuuride erialal. Kursusel osalemise eeltingimusteks on ühe Skandinaavia keele teadmised Euroopa Nõukogu keeleoskustasemel B1. Ülevaatlik ning võrdlev kursus tutvustab kolme Skandinaavia keele (norra, rootsi, taani) iseloomulikke jooni ning omavahelisi sarnasusi ja erinevusi nii ajaloolises kui ka tänapäevases perspektiivis ning silmas pidades neile keeleühiskondadele omaseid arenguid. Täiendavalt vaadeldakse samuti islandi, fääri ja soome-rootsi keeli ning vastavate piirkondade üldist keeleolukorda. Keelte kirjeldamisel tehakse rõhuasetus hääldusele, grammatikale ja sõnavarale. Lisaks alusteadmiste omandamisele sooritatakse kursuse käigus mitmesuguseid praktilisi harjutusi. Kursus koosneb loengutest, seminaridest ja praktilistest ülesannetes (k.a. ettekanded). Kursus eeldab tudengitelt aktiivset osavõttu, tehakse palju rühma- ja paaristööd. Samuti on suur rõhk iseseisval tööl Moodle'i keskkonnas.
Kursus annab ülevaate Skandinaavia keelte omavahelistest seostest ja erinevustest ning arendab üliõpilaste passiivset keeleoskust neis keeltes, mis ei kuulu nende põhieriala juurde. Kursus valmistab samuti üliõpilasi ette muu õppetöö jälgimiseks Skandinaavia keeltes.
Kursuse läbinud üliõpilane:
- võrdleb ja analüüsib Skandinaavia keeli ning mõistab nendevahelisi seoseid, aga ka erinevusi (k.a sõnavara tasandil);
- nimetab nende keelte hääldus- ja grammatikareegleid, mis ei kuulu tema põhieriala juurde;
- nimetab Põhjamaade keeleühiskonna peamiseid tunnusjooni;
- kirjeldab Skandinaavia maade tänapäevast keeleolukorda; 
- on valmis õppetöö jälgimiseks Skandinaavia keeltes.
