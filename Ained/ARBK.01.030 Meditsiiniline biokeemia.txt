Meditsiiniline biokeemia on täielikult inimorganismi-põhine õppeaine, mis kasutab nüüdisaegseid selleks loodud originaalõpikuid. Erilist tähelepanu pööratakse järgmiste probleemide analüüsile: -inimorganismi põhibiomolekulid (häired nende struktuuris ja haigused); -biovedelike kliiniliselt informatiivsed biokeemilised markerid; -valgud ja biovedelike erinevad kliinilised markerensüümid;  -biomolekulide metabolismi häirete biokeemiline taust süsivesikute, lipiidide, aminohapete ja nukleiinhapete korral; -põhiliste haiguste patogeneesi biokeemilis-molekulaarne  taust; -molekulaarhaigused; -maksa, neerude, lihaste ja aju biokeemia; -ksenobiootikumide (sh ravimite) biotransformatsiooni ja detoksikatsiooni biokeemiline taust; -söömise nüüdisaegne teaduspõhine biokeemilis-meditsiiniline analüüs.
Inimorganismi-põhise kursuse eesmärgiks on anda üliõpilastele baasteadmised nüüdisaegses meditsiinilises biokeemias ja arendada neil biokeemilis-meditsiinilist mõtlemist, mis on vajalik: a) inimorganismi funktsioneerimise ja haiguste tekke molekulaarmehhanismide mõistmiseks; b) uute teaduskontseptsioonide süstemaatiliseks omandamiseks, mis on vajalik tõenduspõhiseks meditsiiniks; c) meditsiinilise biokeemia kogemuse ja teadmiste kasutamiseks kliinilises praktikas.
Meditsiiniline biokeemia on mõeldud vastavalt õppekavale arstiteaduse üliõpilastele. Inimorganismi-põhise kursuse põhiliseks eesmärgiks on arendada üliõpilastel analüütilist  ja süsteemset biokeemilis-meditsiinilist mõtlemist probleemipõhiste ülesannete lahendamise abil. See tähendab, et üliõpilased omandavad kursuse läbimisel kõik baasteadmised loogilise analüüsi (mitte mehaanilise päheõppimise!) käigus, mis järkjärgult integreerib nii fundamentaalseid kui kliinilisi probleeme. 
Kursuse läbinud üliõpilane:
- tunneb inimorganismi ehitust ja talitlust nii tervikuna kui kõikidel tema organisatsioonitasemetel ning oskab asetada neid teadmisi kliinilisse konteksti (aine õpiväljundid vastavad õppekava mooduli "Erialaained" õpiväljundite punktile 1 a);
- orienteerub meditsiinilise biokeemia põhimõistete valdkonnas, oskab kirjeldada võtmemetaboliitide/võtmekomplekside  ülesandeid inimorganismis ja nendega seotud häireid/haigusi;  
- omab süsteemseid ja süvendatud teadmisi meditsiinilisest (inimorganismi)  biokeemiast,  korrektseid süsteemseid  meditsiiniliselt olulisi  teadmisi inimorganismi ainevahetusest, ainevahetuse põhihäiretest, kudede ja organite biokeemilis-meditsiinilisest  integratsioonist, inimorganismi ainevahetuse-põhisest söömisest;
- oskab analüüsida meditsiinilise biokeemia rakenduslikkust igapäevases arstipraktikas.
