Teadustöö tulemusena valmib dissertatsioon kui iseseisev uurimus, milles on esitatud konkreetse teadusvaldkonna ühe tervikliku või mitme omavahel seostatud olulise probleemi argumenteeritud originaalne lahendus. Dissertatsioon eeldab vähemalt kolme uurimusliku artikli avaldamist oma eriala juhtivates, rahvusvahelise levikuga ja erialastes andmebaasides refereeritavates väljaannetes. Seejuures peab doktorikraadi taotleja olema esimene autor vähemalt ühes artiklis. Artikli ilmumine on võrdne 40 AP mahus tegevusega. Patent võib asendada doktoritöö ühe publikatsiooni. Seejuures ei tohi dissertatsioonis esitatud patent korrata samas dissertatsioonis esitatud artiklite materjali.

Igal aastal toimub atesteerimine vastavalt kehtestatud korrale: 
http://reaalteadused.ut.ee/et/oppetoo/doktorantide-atesteerimise-kord-loodus-tappisteaduste-valdkonnas
Tehnoloogia valdkonnas olulise probleemi lahendamine ning tulemuste esitamine väitekirjana.
Doktoritöö kirjutamise ning kaitsmise kaudu üliõpilane:
- omandab oskuse formuleerida uurimisülesanne;
- omandab oskuse valida asjakohased meetodid;
- pakub ülesandele uudse lahenduse;
- kirjutab nõuetekohase väitekirja;
- omandab oskuse töö tulemusi kaitsmisel esitada ja kaitsta akadeemilises väitluses.
