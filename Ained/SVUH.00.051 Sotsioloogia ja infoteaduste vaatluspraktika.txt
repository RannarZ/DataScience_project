Õppeaine eeldab üliõpilase põhjalikumat tutvumist mingi asutuse või organisatsiooni tööga, kus leidub sotsioloogile sobivat erialast tegevust ning mingi iseseisva ülesande täitmist vähemalt "sotsioloogi abi" tasandil (nt andmekogumine, andmebaasi korrastamine, sekundaarsete allikate põhjal mingist teemast ülevaate koostamine jne).

Väga positiivne on, kui ülesanne sisaldab ka laiemaid analüütilisi aspekte, kuid vaatluspraktika puhul see otseselt nõutav pole. Küll aga tuleb aru saada, mis on teostatava tegevuse sisuliseks väljundiks (nt mille jaoks andmed kogutakse: mingi arengukava koostamiseks, detailplaneeringu tegemiseks, tellitud rakendusuuringu jaoks vms) ja seda väljundit ka praktikaaruandes iseloomustada.

Praktikal on 2 juhendajat/koordinaatorit: üks instituudist ja teine praktikabaasist. Praktikabaasi poolne koordinaator ei pea tingimata olema sotsioloog (või siis mõne sotsiaalteaduste eriala lõpetanu), küll aga peab ta olema pädev püstitama tööülesannet ja hindama ülesande täitmist (nö "tellija" roll).

Praktika eeldab küll praktikabaasi tegevusest ülevaate saamist, kuid ei eelda tingimata regulaarset kohalolekut (sageli pole see ka tehniliselt võimalik, kuna eriti väiksemates praktikabaasides võib küllalt palju tööd toimuda kaugtöö põhimõttel). Küll aga tuleks võimalusel osaleda kõigis ühistegevust nõudvates üritustes (koosolekud, arutelud, seminarid, presentatsioonid).
- Tutvuda sotsioloogi / sotsiaalvaldkonna analüütiku erialase tööga
- Arendada analüütilisi ja refleksioonioskusi
- Valida sobivaid tegevussuundi erialaseks tööks ja edasisteks õpinguteks
- Avardada lõpetamisjärgseid võimalusi tööjõuturul
- Realiseerida juhendamise all ise mingit väiksemamahulist analüütilist või korralduslikku tööülesannet, mis võiks kuuluda sotsioloogi / sotsiaalvaldkonna analüütiku töövaldkonda
- Üliõpilane omandab reaalse töökogemuse mingi sotsioloogi või sotsiaalvaldkonna analüütiku tegevusega seotud ülesande/ ülesannete realiseerimisel
- Üliõpilane saab aru ülesande kui terviku eesmärkidest, oskab reflekteerida oma tegevust ülesande raames ja siduda seda oma varasemate õpingutega
- Üliõpilane tunneb praktikabaasi (asutuse või organisatsiooni/ selle allüksuse/ uurimisprojekti) tegevust ja sotsioloogi/ sotsiaalvaldkonna analüütiku tegevusega seotud vajadusi selles asutuses/ allüksuses/ uurimisprojektis
