Rahvusvaheline õigus käsitleb klassikaliselt riikidevahelisi suhteid, kuid tänapäeval puudutab selle regulatsioon veel rahvusvahelisi organisatsioone ning vähemal määral ka füüsilisi ja juriidilisi isikuid. Õppeaine annab üldised teadmised rahvusvahelise õiguse põhimõtetest ja selle peamistest harudest, nt jurisdiktsioon, immuniteet, vastutus, vaidluste rahumeelne lahendamine, lepingute õigus, diplomaatiline ja konsulaarõigus, mereõigus, inimõigused ning relvastatud jõu kasutamine. Jooksvalt vaadeldakse ka Ühinenud Rahvaste Organisatsiooniga seonduvaid küsimusi. Läbitavate teemade puhul käsitletakse lisaks teoreetilisele baasile ka asjakohast riikide, kohtute ja rahvusvaheliste organisatsioonide praktikat
Anda laialdane arusaam rahvusvahelise õiguse kesksetest põhimõtetest ja peamistest harudest ning arendada oskusi, mis on vajalikud, et hinnata rahvusvaheliste toimijate käitumist lähtuvalt rahvusvahelisest õigusest
Õppeaine läbinud üliõpilane:
-- Selgitab rahvusvahelise õiguse põhimõisteid
-- Kirjeldab rahvusvahelise õiguse allikaid
-- Mõistab rahvusvahelise ja siseriikliku õiguse suhet
-- Määratleb rahvusvahelise õiguse subjekte
-- Leiab ja rakendab rahvusvahelise õiguse peamiste harude sisulist regulatsiooni
-- Lahendab rahvusvahelist õigust puudutavaid hüpoteetilisi kaasusi
