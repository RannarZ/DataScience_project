Praktikat võib sooritada tõlkeoskust nõudval ametikohal, näiteks tõlkebüroodes, kirjastustes, kohtutes, muuseumides, turismiettevõtetes jne. Praktikakoha leiab üliõpilane üldjuhul ise ja enne praktikale asumist kooskõlastab selle ülikoolipoolse juhendajaga. 
- Praktika kestus on neli (4) nädalat, maht 6 EAP. Seda ei pea tegema korraga, vaid koormus ja selle ajaline jaotamine on praktikandi ja praktikakoha kokkuleppe küsimus. Praktika jooksul tehtava tegeliku töö hulk ja mahu arvestuse meetod sõltub samuti kokkuleppest praktikakoha ja ülikoolipoolse juhendajaga.
- Tegevused: vastavalt spetsialiseerumisele suuline või kirjalik tõlkimine; sõltuvalt praktikakoha iseloomust muud tõlkimise ja tõlkekorraldusega seotud tööd, nt toimetamine, terminoloogiatöö, tõlkekorraldus, konverentsikorraldus, giiditöö jne.
Praktika eesmärk on
- anda võimalus rakendada kõrghariduse omandamise jooksul saadud teadmisi ja oskusi
- tutvuda välja valitud ettevõtte või organisatsiooni töökorraldusega
- täiustada eneseanalüüsi oskusi ja seeläbi anda praktikandile parem ülevaade tema tugevatest ja täiendamist vajavatest külgedest
- sõlmida suhteid võimalike tulevaste tööandjate ja tellijatega.
Praktika sooritanud üliõpilane
- oskab erialateadmisi töösituatsioonis rakendada, arvestades sotsiaalset ja kultuurilist konteksti;
- oskab seostada varem omandatud teadmisi ja oskusi praktiliste tööülesannete täitmisega
- analüüsib oma tegevust eriala praktiliste tööalaste probleemide lahendamisel ja oskab neid kriitiliselt hinnata.
- omab konkreetsete tööülesannete ja tegevusplaani täitmise kogemust ning oskab selle käigus saavutatut konstruktiivselt hinnata
