Magistritöö on iseseisvalt koostatud uurimistöö, mis näitab magistrandi teoreetilisi ning praktilisi teadmisi, oskust kasutada erialakirjandust, põhjendada oma seisukohti ja väljendada neid kirjalikult. Magistritöö on selge probleemipüstitusega analüüsiv uurimus, kus rakendatakse teaduslikke meetodeid konkreetse uurimisobjekti käsitlemiseks.
Aine on seotud eelnevalt läbitava ja läbi nelja semestri kestva arenguseminariga, mille jooksul viiakse ühiselt kogu kursusega ellu konkreetne projekt.
Aine eesmärk on anda teadmised kitsamas (uurimis)valdkonnas koos oskusega koostada magistritasemele vastav kirjalik uurimistöö. Magistritöö kirjutamine on kohustuslik ja töö teema peab olema seotud Euroopa Liidu temaatikaga.
Magistritöö kaitsnud üliõpilane: 
- planeerib ja viib ellu erinevaid tegevusi seatud eesmärkide saavutamiseks ning tunneb erinevaid meeskonnaliikmete rolle; 
- pakkub erinevatele teoreetilistele ja praktilistele probleemidele omapoolseid lahendusi;
- kriitiliselt analüüsib asjassepuutuvaid inglise- ja eestikeelses kirjanduses avaldatud seisukohti, argumenteeritult esitab oma seisukohti ning teeb järeldusi ja üldistusi;
- analüüsib empiirilist materjali ning tunneb valitud valdkonda;
- rakendab erinevaid teadusliku uurimistöö meetodeid ning teab teadustöödele esitatavaid nõudeid.
Märksõnad: mõtestamise võime, uudne ja kohanemisvõimeline mõtlemine, sotsiaalne intellekt, transdistsiplinaarsus, uue meedia kirjaoskus, matemaatiline pädevus, info selekteerimine ja mälu, kultuuride ülesed pädevused, kujundlik mõtteviis, virtuaalne koostöö.
