Käesolev kursus tutvustab võrdlemisi uut uurimisvaldkonda - ökosemiootikat. Ökosemiootika peamisteks küsimusteks on looduse ja kultuurikeskkonna suhete interpreteerimine, keskkonnakonflikte tekitavad ja neid tasakaalustavad kultuurimehhanismid. Ökosemiootika olemuse üle arutlemiseks võrreldes distsipliini teise inimese ja looduse suhtele keskenduvate valdkondadega (nt. kultuuriökoloogia, inimökoloogia, inimgeograafia jt). Lääne kultuuri keskkonnateadliku mõtte arenguloo tutvustamiseks tuginetakse „ideede ajaloo lähenemisele". Lisaks ökosemiootika teooriale, kirjeldusmudelitele ja rakendusvõimalustele tutvustatakse loengus ökoloogia põhialuseid, inimese ja looduse suhte tüüpe ning tähtsamaid keskkonnaprobleeme ja nende kultuurilisi allikaid.
Tutvustada ökosemiootika teoreetilisi aluseid ning selle rakendamisvõimalusi ning võtmeautoreid. Anda ülevaade keskkonnateadliku mõtte arengust läänes ning arutleda eriilmeliste kaasaegsete seisukohtade üle inimese kohast ökosüsteemis.
Kursuse läbinud üliõpilane:
1) mõistab ja oskab selgitada, kuidas on tekkinud tänapäeva kõige tõsisemad ökoloogilised probleemid ning millised filosoofilised ja kultuurilised traditsioonid on nende algallikateks;
2) teab ökosemiootika teoreetilisi aluseid ja analüüsimeetodeid ning oskab neid iseseisvalt rakendada;
3) omab ülevaadet keskkonnamõtte olulisematest autoritest ning nende kesksetest töödest.
