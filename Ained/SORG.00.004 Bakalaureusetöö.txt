Bakalaureusetöö kaitsmisega lõpeb 3-aastane põhi- ehk bakalaureuseõpe. Riigiteaduste bakalaureuseõppe lõpetanu saab bakalaureuse akadeemilise kraadi Baccalaureus Artium. 

Bakalaureusetöö on kirjalike tööde koostamise ja vormistamise juhendi nõuetele vastav iseseisvalt koostatud uurimistöö, mis näitab üliõpilase teoreetilisi ning praktilisi teadmisi, oskust kasutada erialakirjandust, koguda uut empiirilist materjali või andmeid, analüüsida andmeid asjakohasest teoreetilisest või kontseptuaalsele raamistikust lähtuvalt, põhjendada oma seisukohti ja väljendada neid kirjalikult. Bakalaureusetöö on selge probleemipüstitusega analüüsiv uurimus, kus rakendatakse teaduslikke meetodeid konkreetse uurimisobjekti käsitlemiseks. Bakalaureusetöö ei ole teiste autorite seisukohtade refereering ega isiklikel tähelepanekutel ja hinnangutel põhinev essee. Bakalaureusetöö võib olla nii teadusliku kui rakendusliku suunaga ning peab sisaldama teoreetilist ja soovituslikult ka empiirilist komponenti. 

Bakalaureusetöö kaitsmise protseduur on sätestatud Johan Skytte poliitikauuringute instituudi lõputöö, kaitsmiskomisjoni koosseisu moodustamise ja retsensendi määramise ning kaitsmise ja korduskaitsmise korras.
Aine eesmärk on õpetada uurima aktuaalset riigiteadustega seotud probleemi, selleks kasutama riigiteaduste uurimis- ja analüüsimeetodeid, otsima, refereerima ja analüüsima erialast kirjandust, võrdlema seal leiduvaid seisukohti, uurimistulemusi ja kasutatud meetodeid ning selle tulemusena kirjutama sisukalt ja kokkuvõtvalt  uurimistöö käsitletud probleemist.
Bakalaureusetöö kaitsnud üliõpilane:
- püstitab uurimisküsimusi ning valib nende uurimiseks sobivaid teoreetilisi käsitlusi ja metoodikaid;
- struktureerib tööd loogiliselt ja otstarbekalt;
- kasutab korrektseid termineid, andmeid ja fakte ning tunneb uurimistöö vormistuse reegleid;
- argumenteerib ning põhjendab oma seisukohti arusaadavalt ja loogiliseltning, toetab neid sobivate allikatega;
- kasutab arvandmeid ning neid tõlgendab;
- tugineb oma järeldustes analüüsile ning teeb kokkuvõtteid, mis on kooskõlas töö eelneva arutluskäiguga;
- kasutab akadeemilisi ja mitte-akadeemilisi allikaid;
- vormistab töö korrektselt s.h. kasutab nii stiililiselt kui grammatiliselt korrektset keelt, vormistada viited ning kasutatud allikad järgides ühtset stiili ning akadeemilise viitamise tavasid;
- oskab selgitada ja kaitsta oma uurimistöö tulemusi akadeemilises diskussioonis ning vastata uurimistööga seotud küsimustele.
