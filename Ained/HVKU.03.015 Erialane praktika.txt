Üliõpilane kujundab aine sisu koostöös juhendajaga lähtudes oma magistritöö või -projekti teemast ning erialastest eesmärkidest ja vajadustest. Näiteks võib praktika hõlmata ühte või mitut järgmistest valdkondadest: etnograafilised välitööd (sh välitööde planeerimine, läbiviimine, dokumenteerimine, materjalide korrastamine); korralduspraktika (teadus- ja kultuuriürituste korraldamise erinevad etapid); assistendipraktika (õppetöö läbiviimine); rakendusantropoloogia praktika (rakendusliku kultuurianalüüsi kogemuste omandamine ühiskonna erinevates sektorites, sh kodanikuühiskond, töö kogukondade, ettevõtete jm organisatsioonidega); muuseumipraktika; arhiivipraktika; eksperimentaalpraktika (konkreetse materjali, tehnika, toote, disaini katsetamine ja testimine, ammutades inspiratsiooni traditsioonilistest tehnikatest, disainist, töövõtetest). Praktika iga komponendi juurde kuulub praktikapäevik ja -aruanne.
Suurendada üliõpilase asjatundlikkust valitud uurimis- või tegevusvaldkonnas ja toetada magistritöö või -projekti valmimist, võimaldades tal õpingute käigus omandatud teadmisi ja oskusi ühiskonna erinevates sfäärides loovalt rakendada, praktilise kasutamise kaudu kinnistada ning eneseanalüüsi kaudu hinnata.
Praktika tulemusel on arenenud üliõpilase võime 1) erialaseid projekte planeerida, algatada, ellu viia, juhtida ja oma erialast tegevust reflekteerida; 2) kasutada erialaseid teadmisi ja oskusi erinevate olukordade ja probleemide eetiliseks lahendamiseks ning informatsiooni kogumiseks ja hindamiseks piiratud aja tingimustes; 3) oma erialaseid seisukohti  suuliselt ja kirjalikult erinevatele auditooriumitele väljendada. Samuti on paranenud üliõpilase 4) vastutustunne, juhtimis-, suhtlemis- ja meeskonnatööoskused, ning ta 5) teadvustab enda kui (tulevase) erialaspetsialisti võimalusi ja ülesandeid.
