Ainekursus toetab üliõpilase professionaalset arengut, luues võimalusi seostada alusmooduli ainetega seotud teoreetilised õpingud järjepidevalt õpetaja tegevusega õppeasutuses. Ainekursus loob läbi pideva refleksiooni võimaluse analüüsida ja seeläbi adekvaatselt hinnata oma teadmisi, oskusi ja hoiakuid ning vajadusi enese arendamiseks järgnevatel teemadel: tunni analüüs, õppija eneseregulatsioon, õpetaja-õppija vaheline suhe, teistest eristuv õppija, eestvedamine ja juhtimine, õpetaja heaolu ja organisatsioonikultuur, grupi juhtimine.
Õppeainel on neli üldeesmärki, mille saavutamine on kavandatud koos alusmooduli õppeainetega:
1)	toetada üliõpilase kujunemist õpetajaks, luues võimalused teoreetiliste õpingute järjepidevaks seostamiseks praktilise õpetajatööga õppeasutuses;
2)	kujundada oskused ja harjumus reflekteerida tegevõpetajate ja õppijate/laste tegevust, et tagada iseenda areng õpetajana;
3)	toetada enese määratlemist kooli kollektiivi liikmena, kes teeb vastavalt õppeasutuse tüübile koostööd õppijate/laste, erinevate õpetajate, juhtkonna, tugispetsialistide ja/või lapsevanematega;
4)	pakkuda üliõpilasele mitmekülgset ettevalmistust õpetajatööks, võimaldades teostada praktikaülesandeid erinevate hariduslike erivajadustega õppijatega.
Aine läbinud üliõpilane:
1)	tunneb erinevaid refleksioonimudeleid ning oskab neid rakendada oma praktilisest kogemusest õppimiseks, professionaalse arengu vajaduste analüüsiks ning vastavalt sellele edasiste tegevuste kavandamiseks;
2)	omandab vastavalt õppeasutuse tüübile esmased oskused koostööks kolleegide, õpilaste ja/või lapsevanematega, arvestades erinevate sihtgruppide kommunikatiivsete vajaduste ning grupiprotsessidega;
3)	identifitseerib end õpetaja rollis ja mõistab sellest tulenevat vastutust ja kohustusi erinevates olukordades ning väärtustab ning oskab jälgida ja hinnata oma füüsilist, vaimset ja emotsionaalset tervist ning tegutseda nende tasakaalus hoidmise nimel; teab, kust probleemide tekkimisel vajadusel abi leida;
4)	väärtustab õppimise toetamist kui hindamise olulist funktsiooni ja oskab koostöös kolleegidega koguda õppeprotsessist infot ning teab võimalusi, kuidas toetada õppija terviklikku arengut ja valmisolekut õppimiseks;
5)	oskab analüüsida rühma ja õppija õpioskuste ja õpimotivatsiooni taset ning märkab hariduslikke erivajadusi ja oskab otsida esmalahendusi hariduslike erivajaduste rahuldamiseks;
6)	oskab analüüsida, mil määral õppekeskkond on turvaline, kõigi õppijate kaasamist toetav ja võimaldab õppijatel tunda eduelamust;
7)	teab ja mõistab motivatsiooniteooriate põhiseisukohti õppeprotsessi organiseerimise ja õppedistsipliini kindlustamisel.
