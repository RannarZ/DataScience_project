Magistrieksam on jagatud neljaks võrdseks osaks, neist iga moodustab 4 EAP ning läbitakse erinevatel semestritel selliselt, et semestris loetavad kohustuslikud ained toetavad osaeksami sooritamist, pakkudes vajalikke teoreetilisi teadmisi ja praktilisi oskusi.
I osa läbitakse 1. aasta sügissemestril ja see keskendub professionaalsele enesearengule ja koostöögrupi kujundamisele ning kogukonna vajaduste ja võimaluste kaardistamisele;
II osa läbitakse 1. aasta kevadsemestril ja selle jooksul keskendub üliõpilane kogukonnaga koostöö kujundamisele, arendusprojekti jaoks vajaliku uurimistöö tegemisele ning koosloomes kogukonnaga arendusidee formuleerimisele;
III osa läbitakse 2. aasta sügissemestril ja see keskendub kogukonna dünaamika ja tugevuste kaardistamisele ning kestlike innovaatiliste lahenduste disainimisele, mida kogukonnas piloteerida; 
IV osa läbitakse 2. aasta kevadsemestril, see keskendub arendusprojekti pikaajalisele kestlikule tegevusplaani koostamisele ning üliõpilane hindab selle plaani sotsiaalseid ja keskkondlikke mõjusid. Lisaks koostab ta isikliku professionaalse refleksiivse portfoolio.
Magistrieksami eesmärk on omandatud teoreetiliste teadmiste ja praktiliste oskuste rakendamine teadus- või arendustöös.
Aine läbinud üliõpilane:
- analüüsib erinevate tasandite koosmõju keeruliste lahendamist vajavate olukordade tekkel, hindab riske ja sõnastab sekkumise vajaduse;
- planeerib kohased sekkumised arvestades inimeste ja kogukondade heaoluga;
- hindab planeeritud sekkumiste keskkonna ja sotsiaalseid mõjusid, sh hindab refleksiivselt ennast sekkumiste elluviijana;
- analüüsib refleksiivselt oma tegevust ja enesearengut.
