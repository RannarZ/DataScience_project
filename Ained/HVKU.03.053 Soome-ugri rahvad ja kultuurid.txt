Kursus keskendub soome-ugri ehk uurali (sh. samojeedi) rahvastele ja nende kultuuridele, välja arvatud riigirahvastele (st. eestlased, soomlased ja ungarlased). Ülevaade antakse soomeugrilaste ajaloost, eluviisidest, usundist, nüüdisaegsest sotsiokultuurilisest olukorrast. Enamik nendest on väikesearvulised rahvad, kes elavad Vene Föderatsioonis (vadjalased, isurid, vepslased, karjalased, koolasaamid, ersad, mokšad, marid, udmurdid, komid, neenetsid, eenetsid, nganassaanid, sölkupid), Skandinaavias (saamid) ja Lätis (liivlased). Kursus käsitleb soome-ugri juurte ja ühtsuse teaduslikku ja populaarset diskursust. Samuti vaatleb see soome-ugri vähemusrahvaste poliitilist võitlust ja identiteediloomet koloniaalolukorras alates varastest kontaktidest tänapäevani.
Kursuse eesmärk on anda üliõpilastele ülevaade rahvastest, kes räägivad soome-ugri (uurali) keelkonna keeli. Kursus keskendub nende rahvaste ajaloole ja tänastele kultuuridele, sisaldades teemasid nagu traditsioonilised eluviisid, kultuurimuutused, usundid ja sotsiolingvistilised arengud. Puudutatakse ka soome-ugri kultuuride ja identiteetide uurimislugu ning hõimluse diskursust.
Kursuse läbimise järel oskavad üliõpilased võrrelda erinevaid soome-ugri keeli kõnelevaid etnilisi gruppe, sealhulgas nende kultuurimaailmade peamisi materiaalseid ja vaimseid jooni. Tudengid teavad olulisemaid soome-ugri uuringute õpetlasi ja nende teoseid, sealhulgas etnograafilisi filme. Osatakse analüüsida nüüdisaja kultuurilisi arenguid etnoloogilisest-antropoloogilisest perspektiivist lähtuvalt.
