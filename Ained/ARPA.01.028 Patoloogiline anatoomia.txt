Kursus annab haiguslikest protsessidest ja haiguslikest muutustest teoreetilise ja praktilise teabe, mis on vajalik kõigi kliiniliste distsipliinide järgnevaks omandamiseks. Aine on jaotatud kolme teemablokki: Kasvajad, Üldpatoloogia (käsitleb rakkude ja kudede üldisi reaktsioone, mis on omased kõigile haigustele, samuti organismi vastusreaktsioone kahjustusele ja paranemisprotsesse) ja Eripatoloogia (käsitleb haiguste diagnoosimist elundkondade kaupa). Süvendatult õpitakse suuõõnehaigusi ja üldhaiguste puhul esinevaid muutusi suuõõnes.
Teoreetilisi teadmisi õpitakse õpiku ning Moodle õppeinfosüsteemi baasil konspektide, videoloengute ja enesetestide abil. Mikroskoopiliste muutuste õppimine toimub digitaalsete histopreparaatide alusel, mis on kättesaadavad Moodle süsteemis koos õppevideotega teemade kaupa grupeeritud andmebaasidena. Praktikumides toimub iseseisvalt omandatud teabe kinnistamine ja seostamine haigusprotsessidega ning kliiniliste tähendustega.  Praktikumides ja seminarides harjutatakse suuliste vastuste ja grupitegevustena juhupõhiste patomorfoloogiliste muutuste kirjeldamist, analüüsi ja integreerimist diagnoosihüpoteeside püstitamisse.
Praktikumides ja seminarides osalemine on kohustuslik. Üliõpilased peavad tähtajaks olema sooritanud kõik testid, arvestused ja praktilised ülesanded.
Patoloogilise anatoomia õppeaine eesmärgiks on anda teoreetilisi ja praktilisi teadmisi haiguste põhjustest (etioloogiast), nende toimel haiguse kujunemist (patogeneesist) ning haiguseprotsessis tekkivatest struktuurilistest (patomorfoloogilistest) muutustest organismais ja organites; õpetada haigustunnuste uurimist, tulemuste interpreteerimist ja haigusprotsessi mõistmist; kujundada seoselist arstlikku mõtlemist organismis haiguslike morfoloogiliste muutuste ning nende etiopatogeneesi ja kliiniliste tagajärgede vahel; arendada rõhutatult suuõõne patomorfoloogiliste muutuste interpretatsiooni ja selle kasutamist stomatoloogilises diagnostikas. Õppeaine annab hambaarstina töötamiseks vajalikud teadmised patoloogilisest anatoomiast.
Õppeaine läbinu vähemalt miinimumhindele teab patoanatoomias kasutatavaid mõisteid, definitsioone ja olulisemaid diagnoose; oskab luua seoseid makro- ja mikroskoopiliste patomorfoloogiliste muutuste ja nende tekkemehhanismide ning kliiniliste sümptomite ja organismi talituslike tagajärgede vahel;  suudab eristada suuõõnehaigustele ja levinumatele üldhaigustele iseloomulikke patomorfoloogilisi muutusi normist ja hinnata neid kliinilise klassifikatsiooni kontekstis; formuleerib loogiliselt haiguste patogeneetilisi põhjendusi; teeb rühmas koostööd haigusjuhtude situatsioonülesannete lahendamisel.
