Ainekursus toetab üliõpilase professionaalset arengut, võimaldab seostada valdkonna- ja ainedidaktikaga seotud ülikooliõpinguid õpetaja tööga õppeasutuses. Külastatakse eri õppeasutusi, üliõpilane analüüsib ja hindab vaadeldud kolleegi tegevust ning analüüsib oma teadmisi, oskusi, hoiakuid ning enesearengut.
Õppeainel on kaks üldeesmärki, mis saavutatakse koos valdkonna- ja ainedidaktika õppeainete ning pedagoogilise praktikumiga:
1) toetada üliõpilase kujunemist õpetajaks, võimaldades ülikoolis toimuvate aineõpingute ning valdkonna- ja ainedidaktika õpingute pidevat seostamist õpetaja tegevusega õppeasutuses;
2) anda üliõpilasele võimalused täita praktikaülesandeid erinevatel õppeasutuse astmetel, erinevates õppeasutustes ning erinevate hariduslike erivajadustega õppijatega.
- üliõpilane märkab aine- või valdkonnaalaseid hariduslikke erivajadusi ning oskab otsida võimalusi nende lahendamiseks;
- oskab ette valmistada, läbi viia ja analüüsida ainetundi või õppekasvatustegevust, arvestades õppijate eripära, eelteadmisi, vajadusi ning huve;
- oskab analüüsida oma kogemustele tuginedes enda aine- või valdkonnaalaseid pädevusi, oskusi ja vajadusi ning vastavalt sellele kavandada edasisi tegevusi enese professionaalseks arendamiseks.
