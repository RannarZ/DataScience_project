Õppeaine eeldab üliõpilase põhjalikumat tutvumist mingi asutuse või organisatsiooni tööga, kus leidub sotsioloogile või sotsiaalvaldkonna analüütikule sobivat erialast tegevust, ning projekti kavandamist ja läbiviimist, mille sisuks on mingi sealse tervikliku ülesande lahendamine probleemipõhiselt rühmas või iseseisvalt.

Projektipraktika eeldab, et praktikategevused moodustavad ühtse terviku (projekti), millele lähenetakse probleemipõhiselt - defineeritakse probleem, mis vajab lahendamist ja eesmärk, kuhu tahetakse jõuda; sõnastatakse põhiküsimused, mis vajavad probleemi lahendamiseks vastamist; pannakse paika lahenduskäigu etapid ja meetodid ning identifitseeritakse, milliseid lisateadmisi /-oskusi probleemi lahendamiseks vajatakse; pannakse paika, milline peaks olema projekti väljund (nii sisuliselt kui vormiliselt). 

Projekt peaks sisaldama analüütilist komponenti, st projekti sisu ei saa olla ainult tehniline töö, vaid peaks sisaldama ka analüütilise väljundi tootmist (nt andmeanalüüsil põhinev raport, mis sisaldaks peale analüüsitulemuste numbrilist esitlust ka mingit sisulist kokkuvõtet) või vähemalt metodoloogilist panust (nt kui projekti eesmärk on andmebaasi korrastamine ja andmete analüüsitavale kujule viimine, siis peaks praktikant saama ka kavandada korrastamise meetodeid (nt loogilisi teste) ja teostada otsingulist (eksploratiivset) analüüsi).

Praktika ei eelda tingimata regulaarset kohalolekut, samas on vaja praktikandil saada praktikabaasi tegevusest ülevaade ja mõista, kuidas praktikabaasi igapäevane töö on korraldatud. Projektipraktika osaks võivad ja peaksidki olema ka sellised tegevused nagu osalemine koosolekutel, nõupidamistel, organisatsiooni struktuuri ja tööga kohapeal tutvumine. Projektipraktika probleemipõhine lähenemine ei välista ka teiste tööde tegemist praktikabaasis, kuid projektiga seotu peaks moodustama enamuse praktikategevuste mahust.
Tutvuda bakalaureusetasemele vastava erialase tööga ühes kindlas valdkonnas
Arendada analüütilisi, eelnevalt õpitu praktilise rakendamise ja oma tegevuse refleksioonioskusi
Avardada lõpetamisjärgseid võimalusi tööjõuturul
Kavandada ja realiseerida praktikaorganisatsioonis probleemipõhiselt rühmas või iseseisvalt sotsioloogi / sotsiaalteaduste valdkonna analüütiku tegevusalasse kuuluv projekt
Üliõpilane omandab reaalse töökogemuse mingi sotsioloogi või sotsiaalteaduste valdkonna analüütiku tegevusega seotud tervikliku ülesande probleemipõhisel lahendamisel (meeskonnatöö vormis)
Üliõpilane saab aru ülesande kui terviku eesmärkidest, oskab reflekteerida oma tegevust ülesande raames ja siduda seda oma varasemate õpingutega
Üliõpilane tunneb praktikabaasi (asutuse või organisatsiooni/ selle allüksuse/ uurimisprojekti) tegevust ja sotsioloogi / sotsiaalvaldkonna analüütiku tegevusega seotud vajadusi selles asutuses/ allüksuses/ uurimisprojektis
