Mistahes tasemel õigusteadusliku uurimistöö (uurimistöö, magistritöö, teadusartikkel jne) koostamine eeldab arusaamist sellest, mis on õigusteadusliku uurimistöö olemus ja millised on sellisele tööle  esitatavad nõuded. Käesolev aine valmistab üliõpilase ette uurimistöö sisuliseks kirjutamiseks, st annab esmalt ülevaate sellest, millist uurimistööd saab üldse pidada õigusteaduslikuks ning seejärel sellest, milliste nõuetega tuleb arvestada uurimistööd kirjutama asudes. Viimased nõuded hõlmavad nii nõudeid kasutatavatele allikatele ja nendele viitamisele, nõudeid töö liigile (olenevad sellest, kas tegemist on uurimistööga, magistritööga, doktoritööga vms) ja vormistamisele ning nõudeid töö stiilile (sh sõnastusele). Kuivõrd uurimistöö kirjutamine eeldab ka sellele esitatud tagasiside vastuvõtmise oskust, käsitletakse käesolevas aines tagasisidestamisega (sh nii selle andmise kui ka vastuvõtmisega) seonduvat. Samuti antakse aines juhtnööre selles osas, kuidas enda uurimistöö teemapüstitust suuliselt esitleda. Kuna üliõpilastöö kirjutamine on protsess, antakse praktilisi nõuandeid selle kohta, mil viisil planeerida oma ajakasutust sel viisil, et etteantud tähtajaks valmiks õigusteaduslikule tööle esitatavatele nõuetele vastav töö.
Õppeaine annab ülevaate õigusteadusliku uurimistöö olemusest, sellise uurimistöö koostamisel kasutatavatele allikatele ja nendele viitamisele esitatavatest nõuetest, üliõpilastöö liikidest ja vormistamisnõuetest ning akadeemilise õigusteadusliku uurimistöö stiilinõuetest. Samuti käsitletakse õppeaines töö suulise esitlemise ja tagasisidestamise põhimõtteid ning ajakasutuse oskust akadeemilise uurimistöö kirjutamise kontekstis.
Kursuse edukalt läbinud üliõpilane:
- oskab selgitada akadeemilise uurimistöö olemust;
- leiab õigusalastest ja raamatukogu andmebaasidest enda uurimistööks vajalikke allikaid;
- hindab kriitiliselt leitud allika akadeemiliseks uurimistööks kasutamise kohasust; 
- oskab hinnata enda ja teiste tekstide vastavust akadeemilise stiili nõuetele;
- tunneb ja rakendab õigusteaduskonna üliõpilastöödele kehtestatud vorminõudeid sõltuvalt üliõpilastöö liigist;
- teab akadeemiliste tekstide koostamise põhilisi eetilisi nõudeid ning oskab vältida plagiaati;
- oskab õigusteaduslikule uurimistööle esitatavatele nõuetele vastava töö kirjutamist planeerida;
- oskab kirjaliku teksti põhjal koostada suulise ettekande;
- oskab vastu võtta ja anda tagasisidet.
