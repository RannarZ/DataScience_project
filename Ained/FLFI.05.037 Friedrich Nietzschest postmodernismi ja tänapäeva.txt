Õppeaine on seminari vormis. Kursusel loetakse katkendeid F. Nietzsche, A. Camus, J-P. Sartre'i, Martin Heideggeri, Sigmund Freudi, Carl Jungi, Michel Foucault, Jacques Derrida, Jordan Petersoni ning Peter Sloterdijki teostest ning analüüsitakse neid nende filosoofilis-ajaloolises kontekstis. Eelnimetatud autorite mõtlemisega seoses tulevad vaatluse alla teemad nagu jumala surm, dionüüsilisus, nihilism, eksistentsialistlik mäss, individuaalne vastutus, dekonstruktsioon, inimese ja autori surm, diferentsiaalne keelefilosoofia ning lõpuks postmodernismi ning identiteedipoliitika kriitika. See on siiski ainult väike loetelu vaadeldavatest teemadest.
Friedrich Nietzsche filosoofia mõju 20. ja 21. sajandile on olnud üsna erakordne. 20. sajandi esimesel poolel avaldus see eelkõige eksistentsifilosoofias (A. Camus, J.-P. Sartre, M. Heidegger etc.) ja psühhoanalüüsis (S. Freud, C. Jung etc.), sajandi teisel poolel aga poststrukturalismis ja postmodernismis (M. Foucault, J. Derrida, G. Deleuze). 21. sajandil viidatakse Nietzschele sageli seoses tõejärgsusega, tema mõjule oma mõtlemises on aga osutanud ka J. Peterson, poststrukturalismi ja postmodernismi suur kriitik. Kursusel uuritakse, kuidas on see võimalik, et üks mõtleja võis mõjutada sedavõrd erinevaid mõtlemiskoolkondi. Kursuse eesmärgiks on valgustada mõningaid olulisi, Nietzsche filosoofiast mõjutatud 20. ja 21. sajandi filosoofiaid, mõtteviise ning nende taustu ja selgitada, miks ja kuidas need mõtteviisid tekkisid. See võimaldab tudengitele meie kaasaja parema mõistmise.
Aine läbinud üliõpilane orienteerub F. Nietzsche filosoofias ja mõistab selle mõju 20. ja 21. sajandile. Ühtlasi mõistab ta nii eksistentsifilosoofia, poststrukturalismi kui ka paari kaasaegsema mõtteviisi olulisimaid argumente ja ajaloolist konteksti. Lõppkokkuvõttes omandab tudeng 20. ja 21. sajandi mõtlemise, ühiskonna ja kultuuri parema mõistmise.
