Kursus annab ülevaate pedagoogilise eetika ja aitamise eetika olulisematest  põhimõtetest, keskendudes erivajadustega inimesi ja eriti lapsi puudutavatele küsimustele. Kursusel õpitakse märkama ja analüüsima eetiliselt keerulisi olukordi ning leidma neile praktikas rakendatavaid lahendusi. Aine sisaldab lisaks loengutele seminare, milles arutletakse kutse-eetika teemadel ning analüüsitakse eetiliselt keerulisi juhtumeid.
Kursuse eesmärgiks on anda tulevastele eripedagoogidele ja logopeedidele teadmised nende kutsetööga kaasnevatest eetilistest kohustustest ning oskused eetiliselt õigete lahenduste leidmiseks keerulistes olukordades.
Kursuse edukalt läbinud üliõpilane: 1) mõistab inimestega töötava spetsialistina eetilise toimimise ning oma mõtlemise/käitumise/kogemuste/väärtuste analüüsimise (refleksiooni) olulisust; 2) tunneb kutse-eetika põhimõtteid ja nende rakendamise võimalusi; 3) märkab ja oskab analüüsida oma kutsetöös ettetulevaid eetilisi probleeme; 4) leiab lahendusi eetiliselt keerulistes olukordades, lähtudes kehtivast seadusandlusest, headest tavadest ja kutse-eetikast.
