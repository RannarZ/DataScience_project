Kursus annab ülevaate loodusega suhestumise erinevatest viisidest  Eesti usundites.  Muinasusundi keskkond oli loomulikul viisil looduslik, inimene sõltus sellest ning kogu usundiline maailm oli sellega seotud. Katoliiklikul perioodil säilis osa muinasusundi ainesest ja pühapaikade kohamälu. Osa neist kaeti kristliku tähendusega, osa säilitas endise tähenduse ja funktsiooni. 19. sajandil koos rahvusluse kujunemisega kujunes ka romantismist lähtunud loodust väärtustav osa rahvuslikus identiteedis mitmesugustes müüdilistes vormides. Nende baasil kujunesid 20. sajandil uuspaganlikud voolud. 21. sajandi alguses on aset leidnud pärimuslike looduslike pühapaikade taasväärtustamine ning kasutusele võtmine. On lisandunud ka isiklikud looduslikud pühapaigad ning jätkunud loodusega seotud usundiline müüdiloome.
Kursuse eesmärk on anda ülevaade loodusega seotud uskumustest ja praktikatest usundilises kontekstis Eestis alates muinasajast kuni tänapäevani.
Üliõpilane tunneb erinevaid loodusega seotud usundilisi diskursusi, oskab kasutada erialast terminoloogiat ning analüüsida looduse  usundilisi diskursusi kultuurilise konstruktsioonina.
