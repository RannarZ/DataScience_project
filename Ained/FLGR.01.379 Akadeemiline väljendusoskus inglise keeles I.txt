Kursus on esimene kahest anglistika osakonna esimese aasta magistrandidele mõeldud kursusest, millel käsitletakse uurimuslike tööde kirjutamist anglo-ameerika keeleteaduse, inglise keelt kõnelevate maade kultuuriloo, ingliskeelse kirjanduse ja inglise keele õpetamise vallas. Kursusel keskendutakse ingliskeelsete akadeemiliste tekstide iseärasustele. Käsitletakse allikakriitika küsimusi ja allikatele viitamist. Loetakse kriitiliselt akadeemilisi artikleid ja magistritöid ning kirjutatakse ühe artikli ja ühe magistritöö analüüs. Kursuse lõpuks koostavad magistrandid vähemalt 15 allikast koosneva annoteeritud bibliograafia oma uurimisvaldkonnas.
Kursuse eesmärgiks on toetada anglistika osakonna magistrande magistritöö kirjutamise algetapil ja arendada nende ingliskeelsete uurimuslike tööde kriitiliseks lugemiseks, analüüsimiseks ja koostamiseks vajalikke oskusi.
Kursuse lõpuks on magistrandid omandanud vajalikud teadmised ja oskused, et
- leida ja kriitiliselt hinnata uurimistööks sobilikke allikaid (s.h internetimaterjale) ja kasutada neid vastavalt akadeemilistele tavadele;
- kirjutada eri liiki kokkuvõtteid;
- analüüsida ja kriitiliselt hinnata akadeemilisi tekste ja kirjutada nende retsensioone;
- koostada annoteeritud bibliograafiat;
- anda kaaslaste kirjatöödele konstruktiivset tagasisidet;
- analüüsida ja toimetada oma kirjatöid;
- kasutada digiallikaid oma kirjatööde kirjutamisel ja toimetamisel.
