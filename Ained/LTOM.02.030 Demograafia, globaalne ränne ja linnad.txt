Kursuse raames seotakse rahvusvahelise rände makroperspektiiv lokaalsete rahvastiku- ja linna arengu protsessidega ning paigutatakse Euroopa ja Eesti linnade trendid globaalsesse linnastumise konteksti. Käsitletakse järgmisi rände ja demograafia lähenemisi ja põhikontseptsioone: erinevad rände- ja elukohamobiilsuse tüübid, sotsiaalmajanduslik ja etniline segregatsioon, elukaare teooriad, hargmaisus. Aine käigus viiakse läbi praktilisi harjutusi ja arutelusid, mille eesmärk on arendada üliõpilaste analüüsioskusi ja võimet iseseisvalt läbi viia linnageograafilisi uurimistöid. Rakendatakse erinevaid pedagoogilisi võtteid, kombineerides individuaalseid töid meeskonnatööga, aruteluseminare loengutega. Kursuse käigus kohtutakse Eestis linnapoliitikaid kujundavate ja pagulaste integreerumist korraldavate võtmeisikutega, tugevdades nii üliõpilaste võimet siduda teoreetilisi teadmisi praktiliste väljunditega.
Õppeaine põhiosa (4EAP) õpetatakse koos TÜ geograafia osakonna eestikeelse magistriõppekava ja ingliskeelse magistriõppekava "GIS in urbanized society" tudengitele (aine "Demography and Urban Social Geography", 4EAP, LOOM.02.341). Selliselt osalevad aines väga erineva geograafilise tausta ja linnalise kogemusega tudengid.
Aine eesmärk on anda ülevaade globaalsetest rahvastikutrendidest ja nende seostest linnade arengu ja planeerimisega.
Kursuse läbinu
1) saab aru, kuidas kujuneb linnade rahvastik erinevates maailma regioonides;
2) saab aru, kuidas on omavahel seotud ränne, sotsiaalne ebavõrdsus ja ruumiline segregatsioon;
3) valdab demograafia, rände ja segregatsiooni valdkonna põhikontseptsioone;
4) omab valdkonna analüütilisi oskusi, sh oskab koostada rahvastikuprognoose, mõõta segregatsiooni ning hinnata linnanaabruskondade elukvaliteeti.
5) oskab arutleda erinevuste ja sarnaste väärtuste üle erinevates kultuurides ja ühiskondades
6) oskab paigutada Eesti ja Euroopa eri regioonide linnade arengu globaalsesse linnastumise ja rändevõrgustike konteksti, sh oskab eristada erinevaid rahvusvahelisi rändevooge ja mõistab nende mõju linnadele;
7) on saanud praktilisi teadmisi linnapoliitikate ja rändepoliitika kujundamisest.
