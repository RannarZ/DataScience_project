Käsitletakse inimese keha keemilist koostist ning organismi elutegevuse aluseks olevaid keemilisi protsesse. Vaadeldakse lihasraku energiavarustuse biokeemilisi mehhanisme ning nende toimimist puhkeseisundis ja kehalisel tööl. Antakse ülevaade treenitusseisundi tekkimise aluseks olevatest biokeemilistest muutustest organismis.
Aine õpetamise peamine eesmärk on anda üliõpilastele ettekujutus inimese organismis kehaliste koormuste mõjul tekkivatest ainevahetuslikest muutustest, nende muutuste iseloomu ja ulatuse sõltuvusest kehaliste harjutuste ja treeningu suunitlusest.
Aine läbinud üliõpilane: 1) valdab biokeemia põhimõisteid, põhiliste biomolekulide ehitust ja funktsiooni inimorganismis;
2) tunneb inimese organismis kulgevaid põhilisi biokeemilisi protsesse puhkeseisundis ja kehalisel koormusel;
3) oskab iseloomustada lihaskoe keemilist koostist ja lihaskontraktsiooni mehhanismi ning tuua välja eri tüüpi lihaskiudude biokeemilist eripära;
4) iseloomustab inimese organismi energeetilisi ressursse, nende kasutamist erineva suunitlusega kehalisel tööl;
5) analüüsib väsimuse tekkemehhanisme ja taastumisprotsesside biokeemilist olemust;
6) selgitab treenituse tekkemehhanismi erineva iseloomuga kehalisel tööl.
