Õppeaine käigus külastab üliõpilane erinevat tüüpi haridusasutusi ja omandab töökeskkonnas kogemusi töövarju meetodil ning reflekteerib kogetut praktikapäeviku abil. Omandatud kogemused aitavad üliõpilasel seostada seniseid teadmisi ja oskusi praktilise tööeluga ning valmistuda põhipraktikaks.


Vaatluspraktika raames peavad üliõpilased täitma praktikapäevikut, mis peaks olema vabalt valitud elektroonilises vormis. Praktikapäeviku kirjeldava analüüsi tähtaeg on hiljemalt nädal pärast vaatluspraktika päeva. 

Üliõpilased, kes ei saa mõnel vaatluspraktika päeval osaleda, peavad sellest eelnevalt informeerima vastutavat õppejõudu ja sooritama lisaülesande, milleks on analüüsida oma kursusekaaslaste vaatlusrefleksioone ning esitada nende põhjal koondraport ühes omapoolse kriitilise ja sünteesiva refleksiooniga. Lisaülesanne peab olema esitatud hiljemalt enne järgmist vaatluspraktika päeva.
Õppeaine eesmärk on võimaldada üliõpilasel valitud praktikakoha oludele häälestumist ning aidata tal ette valmistuda põhipraktikaks.
Õppeaine edukalt läbinud üliõpilane:
- omab ülevaadet vaadeldud õpi- ja töökeskkonna eripäradest;
- omab ülevaadet vaadeldud ametikoha eripäradest;
- oskab tähele panna organisatsioonikultuuri olulisi tunnuseid ning neid kirjeldada.
