Projektipõhist õpet võib läbi viia õppejõu poolt etteantud projektiülesandena või teostada projekti tellimustööna, mida on kavas käivitada ja tegelikult ellu viia. Humanitaarvaldkonna õppekavades võib projektipõhise praktika raames 

- korraldada ja toetada kooliüritusi (nt näitus, mess, aktus), 
- läbi viia ringitunde ja töötubasid, 
- korraldada teemapäev koolis, 
- teha teatri-, filmi- või meediaprojekt, 
- korraldada õpilastele reisiõpe või õppekäik, 
- koostada ja läbi viia õppeprojekte eri vanuses õpilastele, 
- koguda uurimisandmeid, teha uurimistööd, 
- koostada ühiskondlike probleemide lahendusstsenaariume, 
- jms. 

Projektipõhine praktika koolis on soovituslik õppeaine neile humanitaarvaldkonna magistrantidele, kes õpivad eesti keele ja kirjanduse õpetaja õppekaval või kirjanduse ja teatriteaduse magistrantidele, kes soovivad panustada tänapäeva koolihariduse ajakohastamisse. Projektipõhine praktika toimub mõnes üliõpilase enda valitud üldhariduskoolis.
Praktika eesmärk on anda magistrantidele koolis kui konkreetses töökohas ja -keskkonnas projektipõhise töö kogemus.
Projektipõhise praktika koolis läbinud üliõpilane 

- täidab konkreetset tööülesannet või muud ettevõtmist, korraldab ettemääratud eesmärgi ja ulatusega üritust koolikeskkonnas; 
- omandab, süvendab ja kinnistab eri- ja tööalaseid teadmisi ja oskusi, lahendab probleeme ja täidab rakenduslikke ülesandeid; 
- arendab projektiülesannete käigus mitmeid ülekantavaid pädevusi, nagu meeskonnatöö, ajaplaneerimise, otsustamis- ja kavandamisoskust, samuti vastutuse võtmise võimet; 
- koostab ülevaatliku ja struktureeritud praktikapäeviku, keskendub praktika käigus tehtud ülesannete ja omandatud kogemuste analüüsile.
