Õiguse ja õigusmõtte ajaloo kursuse raames leiavad käsitlemist erinevate õigussüsteemide ajaloolise ja filosoofilise arengu olulisemad etapid ning nende iseloomulikud tunnused ja seosed. Aine eesmärk on sihikindlalt arendada kriitilist teaduslikku lähenemist õigusele ja õiguslikele üksikfenomenidele. Selleks

- tutvustatakse üliõpilastele õiguse alternatiivseid olemis- ja toimimisviise nii ajaloolises kui ka võrdlevas perspektiivis;

- selgitatakse tänapäeva maailma erinevate õiguskultuuride päritolu ja nende erinevuste või sarnasuste olemust;

- luuakse seosed õiguse, õigusfilosoofia ja õigusteaduse ajalooliste arenguetappide vahel;

- selgitatakse erinevate õiguslike ja õigusfilosoofiliste lähenemiste alusstruktuure ning järelmeid.
Õppeaine üldine eesmärk on tutvustada kaasaja olulisemate õigustraditsioonide ja -süsteemide ajaloolist arengut ning nende filosoofilist tagapõhja; selgitada ajalooliselt kujunenud erinevaid õigusest arusaamise viise maailmastumise kontekstis; õpetada vajalikke alusteadmisi ajaloolise tõlgendamise rakendamiseks õiguse kui terviku mõistmiseks, tutvustada õiguse kui kultuuri ühe tervikliku osa vastastikust seotust inimkultuuri teiste valdkondadega.
Ainekursuse läbinud üliõpilane peab olema võimeline:

mõistma õiguse kui terviku toimimise ajalooliselt ja filosoofiliselt determineeritud tegureid,

analüüsima õigusliku kontinuiteedi ja katkestuse rolli ja tähendust õiguse arengus,

selgitama maailma põhiliste õigustraditsioonide ja õigussüsteemide ajaloolist ja filosoofilist arengut ning neid mõjutanud tegureid,

mõistma erinevates õigussüsteemides domineerivaid õigusest arusaamise viise ning nende omavahelisi ajaloolisest ja filosoofilisest arengust tingitud seoseid,

tundma ära erinevate mõttetraditsioonide struktuurilisi elemente,

mõistma samaste tekstide tähendust ja rolli erinevates kultuurides,

kohaldama õiguse ajaloolisest arengust determineeritud mõjurite tähendust erinevate õigussüsteemide vaheliste vastuolude analüüsimisel ja ületamisel,

oskama analüüsida erinevate õigussüsteemide tüvitekste ning nende omavahelisi siirdeid.
