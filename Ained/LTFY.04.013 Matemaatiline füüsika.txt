Loengukursuses esitatakse matemaatilised seaduspärasused seostatult füüsikaliste rakendustega. Käsitletakse järgmisi matemaatilisi teemasid ja nende füüsikalisi rakendusi: vektor- ja tensoralgebra 3-mõõtmelises eukleidilises ruumis, vektor- ja tensoranalüüsi põhioperatsioonid, diferentsiaalgeomeetria alused, joon- ning pindintegraalid ja nende arvutamine, vektoranalüüsi põhiteoreemid.
Anda matemaatiline aluspõhi edaspidiste teoreetilise füüsika kursuste mõistmiseks.
+ mõistab vajadust skalaarsete funktsioonide klassi laiendamiseks, tunneb vektor- ja tensorvälja mõistet ning nende teisenemist koordinaatteisendustel, 
+ oskab kasutada vektor- ja tensoralgebra ning analüüsi 3-mõõtmelises eukleidilises ruumis, sealhulgas tunneb ja oskab arvutada skalaar-, vektor- ja tensorvälja gradienti ja divergentsi ning vektorvälja rootorit,
+ mõistab gradiendi, divergentsi ja rootori füüsikalist tähendust,
+ oskab arvutada joon-, pind- ja ruumintegraale ning kasutada neid omavahel siduvaid integraalteoreeme, 
+ oskab leida maatriksi omaväärtuseid ja omavektoreid, viia maatriksi Jordani normaalkujule ning rakendada seda oskust dünaamilise süsteemi püsipunktide uurimisel ligikaudsete lahendite kirjapanekul,
+ tunneb dünaamiliste süsteemide põhimõisteid nagu faasitrajektoor ja faasiportree, püsipunkt ja selle tüübid, bifurkatsioon, determineeritud kaos.
