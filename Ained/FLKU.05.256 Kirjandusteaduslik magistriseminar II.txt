Kirjandusteaduslik seminar II toestab ja monitoorib magistritöö kirjutamise protsessi, pakkudes ühtlasi kirjandusteaduslikku diskussioonifoorumit erinevate erialade magistrantidele, kes kirjutavad kirjandusteaduslikku magistritööd. Osalevad tudengid kirjandus- ja teatriteaduse  ja Euroopa keeled ja kultuurid õppekavalt.
Seminaris tutvustatakse ja retsenseeritakse magistritöö kavandit ja üht valminud magistritöö peatükki.
Seminaril toimub arutelu magistritöö kaitsmisele sarnases formaadis: töö autor tutvustab oma magistritöö projekti ja edasist tööplaani selle teostamiseks. seejärel saab sõna kaasüliõpilasest retsensent, järgneb arutelu juhendaja osalusel.
Magistriseminari oluliseks osaks on osalemine AKK sügiskoolis, kus magistrandid peavad ettekandeid oma magistritöö teemal. Selleks toimuvad eelnevalt seminarid akadeemilise ettekande vormidest ja teeside koostamisest.
Magistriseminari eesmärgiks on edendada magistritöö valmimist ning pakkuda nii erialast kui ka interdistsiplinaarset diskussioonifoorumit.
Magistriseminar suunab tudengit süsteemselt tegelema oma magistritööga, õppima esitama uurimisküsimust ja valima vastavalt sellele uurimistöö mahu ja teoreetilis-metodoloogilise lähenemise. 
Interdistsiplinaarses magistriseminaris õpitakse põhjendama ja sõnastama oma erialast, teoreetilist vaatepunkti ja valitud metodoloogilist lähenemist, väitlema ja argumenteerima, küsima ja vastama erinevates rollides (nii retsenssendi kui ka kaitsjana).  
Et jõuda ideest teostuseni, on tarvis osata tööd planeerida ja korraldada, seada ajakava ja suuta sellest kinni pidada. Kuna magistriseminari on kaasatud nõuandjaid erinevates funktsioonides, kujuneb seminaris töökeskkond, milles on oluline koostöö, planeerimine, tähtaegade seadmine, kooskõlastamine, ajakavast kinnipidamine.  

Magistriseminaris õpitakse pidama akadeemilist ettekannet, seda struktureerima, pealkirjastama, esitama teese, koostama slaide. Kõike seda ka praktiseeritakse: magistrandid osalevad 15-minutilise ettekandega iga-aastases AKK sügiskoolis. Ka siin pööratakse tähelepanu ajaplaneerimisele, seda nii ettekandeks ettevalmistuse kui ka ettekande pidamise osas.

Magistriseminari on kaasatud ka magistritöö juhendaja.
Kirjandusteaduslik magistriseminar II toimub magistriõpingute 3. semestril. Selle jooksul peab olema täpsustunud magistritöö kavand ja magistritööst peab olema valmis üks peatükk.
