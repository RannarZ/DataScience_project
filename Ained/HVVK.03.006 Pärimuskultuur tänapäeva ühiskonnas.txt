Lühiülevaade. Loengute käigus avatakse pärimuskultuuri tähtsust inimeste rollide ja suhete toetajana, kogukondliku tegevuse arendajana, kohalugude ja paigapärimuse sisu ning kohtadega seotud mentaalsete maakaartide kujunemist.
Vaadeldakse, milline roll on tänapäeva maailmas rahvausundil, mida sisaldavad argielutavad, milline on maagia psühholoogiline aspekt, uskumuste toime enesekaitsemehhanismina, millised on väe- ja energiakohad tänapäeva pärimuses. 
Tutvustatakse looduslikke pühapaiku kui Eesti põlisrahva kujundatud pärandmaastikke ja pärandkultuuri mälestisi, mis kätkevad endas arheoloogilisi, ajaloolisi, looduslikke, usulisi ning sotsiaalseid väärtusi.
Kursuse eesmärgiks on selgitada pärimuskultuuri tundmise, kasutamise ja taasloomise võimalusi, seoseid enesemääratlemise ja toimetulekuga ühiskonnas ning inimeste elus toimuvate pidevate muutustega.
Kursuse läbinud üliõpilane on võimeline
*	määratlema ennast pärimuskultuurikandajana;
*	tõlgendama ja kasutama  pärimuslikku ainest töökeskkonnas ja isiklikus elus;
*	selgitama looduslike pühapaikade arheoloogilisi, ajaloolisi, looduslikke, usulisi ning sotsiaalseid väärtusi;
*	eristama kohapärimuse tunnusjooni ja objekte;
*	ära tundma pärimuskultuuri ilminguid ümbritsevas ning isiklikus elus.
