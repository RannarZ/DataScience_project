Kursus katab tüüpilise andmeanalüütilise töövoo tervikuna, kuid ei käsitle süstemaatiliselt platvormispetsiifilisi andmeanalüütilisi tehnikaid. Seega antakse ülevaade andmeanalüüsi aspektidest, mis peaksid olema relevantsed igale biomeditsiini vallas töötavale teadlasele, kes puutub kokku oluliste andmehulkadega.
Kursuse eesmärk on anda praktilised  baasoskused bioloogiliseks andmeanalüüsiks, mis sisaldab andmete puhastamist, masintöödeltavasse formaati viimist, normaliseerimist, transformeerimist, visualiseerimist. Rõhku pannakse andmete visualiseerimisel põhinevale eksploratoorsele analüüsile. Töökeskkonnana kasutatakse R-keelt ja spetsiifiliselt tidyverse süsteemi.
Kursuse läbinu oskab erinevaid andmeformaate viia masinanalüüsitavasse vormi, oskab kasutada põhilisi andmete puhastamise, normaliseerimise ja transformeerimise tehnikaid, luua kauneid, informatiivseid ning avaldamiskõlbulikke visualiseeringuid, ehitada ning visulaiseerida lihtsaid lineaarseid mudeleid ning viia oma andmeanalüüs läbi efektiivsel ja reprodutseeritaval moel. Lisaks oskab ta kasutada põhilisi R-i funktsioone, mida vajatakse bioloogiliste andmete analüüsil, ning ise programmeerida lihtsamaid funktsioone.
