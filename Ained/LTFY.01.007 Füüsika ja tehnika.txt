Üliõpilaste varasemaid füüsikateadmisi eeldamata viiakse nad kiiresti kaasaegse füüsika põhiideedeni (aine ja väli, fermionid ja bosonid, tõrjutusprintsiip, energia minimiseerumine, absoluutkiirus, dualism, määramatus). Matemaatiliste meetodite rakendamise kohta füüsikas tuuakse vastavalt vajadusele markantseid näiteid (diferentseerimine, integreerimine, kompleksarvud), taotlemata käsitluse üldist matemaatilist rangust. Üliõpilased õpivad ka seletama valitud tehniliste seadmete tööpõhimõtet, kasutades korrektselt füüsika termineid.
Tutvustada füüsika rolli indiviidi isikliku maailmapildi kujundamisel ja kaasaegse tehnoloogia füüsikalisi alusprintsiipe.
Aine läbinud üliõpilane:
1. Oskab väljendada füüsikalise looduspildi alusprintsiipe (näiteks: atomistika, energia minimiseerumine, tõrjutus, absoluutkiirus, dualism, lõtkuprintsiip) ja viidata nende avaldumisele;
2. Valdab füüsikaliste protsesside kirjeldamiseks vajalikke matemaatilisi võtteid (graafilised meetodid, diferentseerimine ja integreerimine, kompleksarvude kasutamine) ning tunneb peamiste füüsikas esinevate funktsionaalsete sõltuvuste omadusi ja tekke tingimusi (lineaarne, astme-, eksponent- ja harmooniline funktsioon);
3. Tunneb füüsikalisi suurusi, mis kirjeldavad olulisemaid loodusnähtusi ja loodusobjektide omadusi, sh nende suuruste tähiseid, SI mõõtühikuid ja ühikute tähiseid; teab nende füüsikaliste suuruste mõistlikke väärtuste vahemikke. 
4. Oskab loengute kavas toodud mahus selgitada valitud kõrgtehnoloogiliste seadmete tööpõhimõtet, kasutades korrektselt füüsika termineid.
5. Suudab lahendada füüsikalisi arvutusülesandeid aine veebipõhise õppesüsteemi näidisülesannetega määratletud tasemel.
