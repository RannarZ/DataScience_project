Kursuse seminarid ja vaheülesanded toetavad üliõpilasi seminaritöö koostamisel. Esimese osa lõpuks on üliõpilasel valminud mustandi versioon kirjanduse ülevaatest ja metoodika peatükist.
Seminaritöö koostamise käigus kinnistavad üliõpilased teadus- ja loometöö metodoloogia aines omandatud teadmisi ja omandavad esmased oskused tööks erialase teaduskirjandusega ning uurimuse läbiviimiseks.
Kursuse läbinud üliõpilane: 
- sünteesib teemakohast teaduskirjandust, sealhulgas teoreetilisi käsitlusi ja varasemaid uurimistulemusi; 
- sõnastab teaduskirjandusele tuginedes uurimisprobleemi ning sellest lähtuvalt uurimiseesmärgi ja -küsimused või -hüpoteesid; 
- viib läbi uurimuse, kasutades asjakohaseid meetodeid oma uurimisprobleemi lahendamiseks; 
- esitab uurimuse tulemused ja mõtestab neid teemakohase teaduskirjanduse kontekstis, teeb põhjendatud järeldusi; 
- koostab uurimisraporti, järgides akadeemilise kirjutamise tavasid ja Viljandi kultuuriakadeemia kirjalike tööde vormistamise juhendi nõudeid; 
- esitab ja selgitab oma uurimuse tulemusi ja järeldusi akadeemilises diskussioonis hindamiskomisjoniga; 
- retsenseerib kaasüliõpilase seminaritööd, andes argumenteeritud tagasisidet ja esitades teemakohaseid küsimusi.
