Õppeaine HVAJ.00.013 toimub kolmes osas. 

2022/2023 sügissemestril õpetatav I osa on suunatud 2022. sügisel ajalooõpinguid alustanud tudengitele: vastavast auditooriumist lähtub nii õppeaine temaatiline ülesehitus kui kontakttundide ajakava. Õppeaines tutvustatakse professionaalse ajalooteaduse olemust, antakse ajalooteaduslikuks uurimistööks vajalikud alusteadmised ning õpetatakse ja harjutatakse erialaseks tööks vajalikke baasoskuseid. Need on teadmised, oskused ja hoiakud, mis on hädavajalikud iga erialase akadeemilise teksti (sh: akadeemilise essee, referaadi, uurimuse) kavandamiseks, kirjutamiseks ja vormistamiseks. 

Õppeaine II ja III osa toimuvad vastavalt 2023/2024 sügis- ja kevadsemestril. 2023/2024 sügissemestril õppeainesse (HVAJ.00.013, 2. osa) registreerides valib üliõpilane endale rühma ja juhendaja(d). Ainekursuse II ja III osa raames kirjutab üliõpilane juhendajaga kooskõlastatud teemal uurimistöö. Juhendamiskohtumiste toimumise viis ja aeg lepitakse igas rühmas reeglina kokku vastava semestri alguses (II osa - september 2023, III osa - veebruar 2024). Lisainfo saamiseks tuleb pöörduda vastava juhendaja poole.
Õppeaine eesmärgid:

I osa
1. anda alusteadmised ajalooteadusliku uurimistöö olemusest ja eripäradest võrreldes teiste teadusdistsipliinidega;
2. anda ülevaade olulisematest erialastest teadusandmebaasidest ning õpetada ja harjutada nende kasutamist;
3. anda teadmised olulisematest allikaliikidest ja erinevatest ajalookirjutuse žanridest;
4. selgitada ja õpetada erinevate allikaliikide eristamise põhimõtteid;
5. selgitada ja õpetada primaarsete ja sekundaarsete allikate kriitilise hindamise põhimõtteid;
6. selgitada ja õpetada ajalooteaduslikule uurimistööle esitatavaid eetilisi nõudeid;
7. selgitada ja õpetada ajalooteaduslikule akadeemilise teksti sisule ja vormile kehtivaid nõudeid.

II ja III osa
1. süvendada ja kinnistada ajalooteadusliku uurimistöö kirjutamiseks vajalikke hoiakuid, teadmiseid ja oskuseid;
2. õpetada ja arendada erialaspetsiifilise iseseisva uurimistöö kavandamise ja läbiviimise oskust;
3. kinnistada teadmiseid ajalooteaduslikule uurimistööle esitatavatest eetilistest nõuetest, sh kohustusest teadlikult hoiduda võltsingutest ja plagiaadist;
4. anda üliõpilasele kogemus erialaspetsiifilise uurimistöö kavandamiseks, läbiviimiseks ja korrektseks vormistamiseks.
Õppeaine I osa edukalt läbinud üliõpilane:

1. mõistab akadeemilise ajalooteadusliku uurimistöö olemust ja eripärasid võrreldes teiste teadusdistsipliinidega;
2. on kursis olulisemate erialaste teadusandmebaasidega ning oskab neid kasutada;
3. oskab kriitiliselt hinnata sekundaarsete ja primaarsete allikate kohasust nende kasutamiseks akadeemilises uurimistöös;
4. oskab eristada erinevaid erialaseid teaduslikke ja populaarteaduslikke tekste;
5. oskab hinnata teksti vastavust akadeemilise kirjutise reeglitele;
6. teab ajalooteaduslikule uurimistööle kehtivaid eetilisi nõudeid ja oskab neid erialases töös rakendada;
7. teab akadeemiliste tekstide sisule ja vormile kehtivaid nõudeid ja oskab neid teadmisi erialases töös kasutada.

Õppeaine II ja III osa edukalt läbinud üliõpilane:

1. on omandanud ajalooteadusliku uurimistöö kirjutamiseks vajalikud hoiakud, teadmised ja oskused;
2. on omandanud oskuse kavandada ja kirjutada erialaspetsiifilist iseseisvat uurimistööd;
3. on omandanud oskuse esitada ja vormistada oma uurimistulemusi vastavalt teaduseetika reeglitele.
