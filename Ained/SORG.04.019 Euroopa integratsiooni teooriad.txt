Kursus annab ülevaate peamistest teoreetilistest lähenemistest Euroopa Liidule ja eurointegratsioonile rõhuasetusega tänapäevastel politoloogilistel käsitlustel. 
Euroopa Liitu on nimetatud sotsiaalteaduste suureks mõistatuseks, kuna ta ei sobitu selgepiiriliselt  olemasolevatesse kontseptuaalsetesse kategooriatesse. EL asub rahvusvaheliste suhete ja võrdleva politoloogia ristumispunktis, kus omavahel võistlevad valitsustevaheline lähenemine (intergovernmentalism) ja rahvusülese valitsemise teooriad (supranational governance). Lisaks eelmainitutele leiavad kursuse raames käsitlemist mitmed teised suunitlused, alates funktsionalismist kuni ratsionaalse valiku, kahetasandiliste mängude, mitmetasandilise valitsemise ning konstruktivistlike teooriateni. Kursus
keskendub kolmele põhilisele küsimusele:
1) Mis on Euroopa Liit (rahvusvaheline organisatsioon, tehnokraatlik režiim, valitsustevahelise koostöö vorm, rahvusülene riigilaadne süsteem, föderatsioon, jne)?
2) Kuidas toimub Euroopa integratsioon ning kes või mis on integratsiooni mootoriks (liikmesriikide valitsused, rahvusülesed institutsioonid, jne)?
3) Millises suunas Euroopa Liit areneb ning mida võime Euroopa näite varal järeldada regionaalse integratsiooni ja/või globaalse valitsemise kohta laiemalt?
Kursuse eesmärk on anda ülevaade peamistest teoreetilistest lähenemistest Euroopa Liidule ja eurointegratsioonile.
Olles kursuse läbinud, peaksid osalejad: 
1)	oskama kirjeldada, võrrelda ja arvustada peamisi teoreetilisi lähenemisi Euroopa integratsiooni uurimisel;  
2)	rakendada integratsiooniteooriaid EL poliitika ja valitsemisega seonduvate aktuaalsete küsimuste ja arengute analüüsimisel; 
3)	omama põhjalikku ülevaadet erinevatest allikatest, kust saab teavet Euroopa integratsiooni kohta ning omama praktilist kogemust nende allikate kasutamisel; 
4)	teadma, kuidas kirjutada magistriõppe nõuetele vastavat uurimistööd.
