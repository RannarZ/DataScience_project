Tutvutakse simulatsioonimeetodite rakendusvõimalustega optsioonide hindade ja hinnatuletiste arvutamisel ning vaadeldakse nõutud täpsusega tulemuste saavutamise erinevaid võtteid
Aine eesmärgiks on 
- Anda ülevaade simulatsiooni- ehk Monte Carlo meetodite kasutusvõimalustest finantsmatemaatika, eriti tuletisväärtpaberite hindamisega seotud küsimuste lahendamisel
- Anda praktilised oskused simulatsioonimeetodite efektiivseks kasutamiseks finantsmatemaatika ülesannete lahendamisel.
Aine läbinud  üliõpilane 
- teab Monte-Carlo meetodi põhimõtteid ning veahinnanguid; 
- oskab genereerida stohhastiliste diferentsiaalvõrrandite lahendite, sealhulgas aktsiahinna, trajektoore mitmesuguste turumudelite korral ning teab, kuidas seda oskust kasutada simulatsioonimeetodite konstrueerimiseks;
- tunneb Monte-Carlo meetodi koonduvuse kiirendamise võtteid (antiteetiliste juhuslike suuruste kasutamine, kontrollmuutujate kasutamine, kihtvalimi meetod) ning oskab neid rakendada finantsoptsioonide hindade ja hinnatuletiste arvutamisel simulatsioonimeetoditega;
- teab kvaasijuhuslike arvude mõistet ning kasutamise põhimõtteid, oskab neid kasutada optsioonide hindade arvutamisel.
