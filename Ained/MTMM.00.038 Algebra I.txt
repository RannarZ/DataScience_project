Kursus annab mõistete ja näidete tasemel ülevaate põhilistest algebra struktuuridest (rühm, ring, korpus, vektorruum), süvendab teadmisi lineaaralgebrast (vektorruumi baas, Laplace`i teoreem, maatriksi astak, homogeense lineaarvõrrandite süsteemi lahendite fundamentaalsüsteem, lineaarkujutuse maatriks, lineaarteisenduse omavektorid ja omaväärtused),  tutvustab kompleksarve ja ühemuutuja polünoome (jäägiga jagamine, juured, kordsed tegurid) ja eukleidilisi ruume.
Anda algebra-alased baasteadmised, mis moodustavad igasuguse matemaatilise kõrghariduse hädavajaliku koostisosa. Kriitilise mõtlemise oskuse toetamine, matemaatilise suulise eneseväljendusoskuse arendamine. Õppija arendab arvude ja arvutamisega seotud õpioskusi õpitavate teemade ja ülesandetüüpide lõikes.  Toetada õppijat suuliseks vaheeksamiks valmistumisel.
Selle kursuse läbinud üliõpilane:
1.teab, mis on algebraline tehe ja oskab kontrollida tehete tähtsamaid omadusi;
2. tunneb tähtsamate algebraliste struktuuride mõisteid ja nende olulisemaid näiteid, saab aru isomorfismi mõiste tähendusest;
3. oskab teostada arvutusi kompleksarvudega, selleks neid vajaduse korral trigonomeetrilisele kujule viies;
4. tunneb erinevaid vektorruumi baasi defineerimise võimalusi, oskab kindlaks teha, kas antud vektorite süsteem on lineaarselt sõltumatu või moodustajate süsteem;
5. teab maatriksi astaku mõistet ja selle omadusi ning oskab seda leida;
6. oskab lahendada lineaarvõrrandisüsteeme ja esitada nende üldlahendeid vektorkujul; 
7.tunneb polünoomide omadusi ja oskab nendega arvutada, sealhulgas teostada ühemuutuja polünoomide jäägiga jagamist;
8. teab kommutatiivsete ringide jaguvuse teooria algeid (nullitegurid, pööratavad ja taandumatud elemendid, elementide assotsieeritus), oskab tuua sobivaid näiteid täisarvude ja polünoomide ringides; 
9. valdab Eukleidese algoritmi;
10. teab, mis on polünoomi juur ja juure kordsus, tunneb seost polünoomide juurte ja jaguvuse vahel, oskab eraldada kordseid juuri;
11. tunneb lineaarkujutuse mõistet osates kindlaks teha, kas antud kujutus on lineaarne, tunneb seost lineaarkujutuste ja maatriksite vahel, oskab leida lineaarteisenduse maatriksit;
12. oskab leida lineaarteisenduse omaväärtusi ja omavektoreid;
13. tunneb Gram-Schmidti ortogonaliseerimisprotsessi;
14. oskab leida reaalarvulise sümmeetrilise maatriksiga sarnast diagonaalmaatriksit;
15. valib ülesannete lahendamiseks sobivad matemaatilised kontseptsioonid ning rakendab neid ülesannete lahendamisel;
16. uurib ja koostab loogilisi arutelusid kursuse käigus õpitud matemaatiliste kontseptsioonide raames;
17. on arutlenud suulisel vaheeksamil matemaatiliste kontseptsioonide olemuse, tõestuse ja näidete üle.
