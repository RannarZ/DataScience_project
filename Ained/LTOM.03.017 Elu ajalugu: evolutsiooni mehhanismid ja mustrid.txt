Pärast selle kursuse läbimist peaksid Sa mõistma, et Maa ja elu ajalugu ei ole olnud lihtne sirgjooneline teekond, vaid sedavõrd keerukas ja kompleksne protsess, et kuitahes põhjalikuna loodud ülikoolikursuse käigus sellele heidetud pilk on ikkagi võrreldav vaid läbi lukuaugu piilumisega.
Kursuse eesmärgiks on anda õppijale teadmus sellest, et
* evolutsioonilisest vaatepunktist on inimene palju tähtsusetum, kui tavapäraselt arvatakse. Kõigi nende miljardite elusolendite seas, kes Maad kunagi asustanud on või kes seda tulevikus asustavad, on inimene vaid tühine tegelane.
* ta ise on palju saavutusrikkamate esiisade pärija, kui on seni arvanud - kõik tema lugematud esivanemad on olnud piisavalt edukad, et elada täiseani ning jõudnud oma geenid järeltulijatele edasi anda.
See kursus
* inspireerib esitama küsimusi meid ümbritseva elurikkuse päritolu kohta
* annab oskuse ühendada vaade kaasaegsele elule vaatega ammukadunud maailma
* aitab õppida nägema, kuidas peegelduvad tänases maailmas sadade miljonite aastate tagused mustrid
* suunab vältima inimesekeskset vaatepunkti meie planeedile, kuid
* aitab märgata, kuidas on evolutsioonilised protsessid seotud meie enda liigi ja tsivilisatsiooniga 
* õpetab, kuidas ühendatakse elu ajaloo mõistmiseks paljude erinevate teadusharude meetodeid ja kontseptsioone
