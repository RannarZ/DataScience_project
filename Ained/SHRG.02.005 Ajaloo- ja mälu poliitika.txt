Kuidas seostuvad omavahel ajalugu, kollektiivne mälu ja poliitika? Kas suurtel ühiskondlikel gruppidel on tõesti olemas kollektiivne mälu? Kuidas väljendub kollektiivne mälu avalikus ruumis? Millised mehhanismid neid kujundavad ja taastoodavad? Millal muutub kollektiivne mälu konfliktiallikaks ja kuidas saavad demokraatlikud riigid vastata ühiskondlikele ja poliitilistele lõhedele, mis tekivad omavahel vastanduvatest mälu narratiividest? Kollektiivse mälu termin ilmus sotsiaalteadustesse ligemale 100 aastat tagasi. Nende aastate jooksul on sotsiaal- ja humanitaarteadlased arendanud seda mõisted edasi ning seda komplektset nähtust on analüüsitud läbi erinevate prismade. Ka politoloogid on viimase paarikümne aasta jooksul keskendunud kasvava huviga ajaloo- ja kollektiivse mälu küsimustele erinevate erialaste uurimisteemade raames: siirdeühiskonnad, ühiskondlike ja rahvusvaheliste konfliktide esile kerkimine ning nende lahendamine, ühiskondlik lõimumine, poliitiline kultuur jne. Politoloogide uurimistööd tegelevad protsessidega, mille käigus konstrueeritakse ajaloonarratiive.  Samuti huvitab politolooge see, kuidas neid narratiive kasutatakse ja institutsionaliseeritakse läbi riiklike poliitikate, seaduste ning mälestuspraktikate. Selles õppeaines arutleme mälu- ja identiteedipoliitikate üle, vaatame mälestamis- ja unustamispoliitikaid, vastutuse võtmist mineviku eest, vabandamist ja kahetsuspoliitikat ajaloolise leppimise kontekstis. Lisaks sellele tegeleme ka tõe ja õigluse taastamisega režiimisiirde ja demokratiseerumise kontekstis. Õppetöö käigus vaatame nii teoreetilisi debatte, kuidas kollektiivne mälu on seotud ajaloo, identiteedi, seadusandluse ja välispoliitilise suhtlusega, kui ka arendame oskust mõista, kuidas minevik kujundab tänapäevaseid diskursuseid ning kuidas need diskursused mõjutavad meie arusaama minevikust. Õppeaine arendab ka oskusi analüüsida kriitiliselt mälupoliitikaid võrdlevas perspektiivis.
Kursuse eesmärgiks on pakkuda tudengitele põhjalik teadmine olemasolevatest kollektiivse mälu teooriatest ja kuidas kollektiivne mälu mõjutab ning on mõjutatud poliitilisest kontekstist. Kursus pakub ka võimaluse omandada erinevaid tööriistu analüüsimaks seda koplekset nähtust läbi sotsiaalteadusliku prisma. Kursuse käigus õpitakse, kuidas analüüsida poliitika kontekstis mitmetasandilisi protsesse, milles konstrueeritakse ja vaidlustatakse kollektiivset mälu.
<b>Erialased teadmised ja oskused</b>
Kursuse lõpetamisel tudeng
1) mõistab ja seletab iseseisvalt lahti kollektiivse mälu-uuringute aluskontseptsioone;
2) valib sobilikud metodoloogilised vahendid analüüsimaks mälupoliitilisi juhtumeid erinevates meediumites;
3) määratleb konseptuaalsed probleemid kollektiivse mälu-uuringute tekstides ja analüüsib neid probleeme toetudes akadeemilisele kirjandusele;
4) esitab kirjalikult oma argumenteeritud seisukoha nendest konseptuaalsetest probleemidest;
5) rakendab mälu-uuringute aluskontseptsioone erinevates juhtumianalüüsides.
<b>Ülekantavad oskused</b>
Kursuse lõpetamisel tudeng
1) arendab välja visualiseerimisvahendite abil mõistetava suulise ettekande;
2) toimib töörühmas, mis on suuteline valmistama ja esitama ühisloomingut;
3) koostab struktureeritud ja argumenteeritud akadeemilise kirjatöö.
