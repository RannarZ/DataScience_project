Kursus annab ülevaate organismide varajase arengu ning hilisema organogeneesi rakulistest ja molekulaarsetest alustest. Käsitletakse arengus olulisi signaaliradasid ja milliseid protsesse nad reguleerivad. Keskendutakse imetajate varajasele arengule, idurakkude spetsialiseerumisele, kehatelgede kujunemisele ning närvisüsteemi, jäsemete ja südame arengu molekulaarsetele mehhanismidele, lisaks ka soo determinatsioonile ning embrüonaalse mustri moodustumisele. Seminarides käsitletakse originaalartikleid antud teemadel ning saadakse ülevaade arengubioloogilises uurimustöös kasutatavatest metoodikatest.
Kursuse eesmärgiks on anda ülevaade organismide arengu ning organogeneesi rakulistest ja molekulaarsetest alustest.
Aine läbinud üliõpilane:
1) Orienteerub arengubioloogia terminoloogias, saab aru arengulistest põhiprotsessidest ning oskab luua seoseid erinevate arengumehhanismide vahel.
2) Oskab kirjeldada olulisemaid signaaliradu ja signaalmolekule ning tuua näiteid nende toimimisest erinevates arenguprotsessides.
3) Oskab kirjeldada loengutes käsitletud arengu etappides (varane areng, kehatelgede moodustumine, idurakkude areng, närvisüsteemi areng, südame areng, jäsemete areng, soo determinatsioon) toimuvaid molekulaarseid mehhanisme.
4) On kursis uuemate metoodikatega ja teadussaavutustega arengubioloogias.
