Õppeaine läbimine võimaldab omandada põhilisi teadmisi ja oskusi eestvedamisest hariduslikus kontekstis. Käsitletakse järgmisi teemasid:  agentsuse põhimõtted, edutegurid ja karid haridusasutuses;  eesmärgid-kokkulepped-ülesanded-arenguvajadused - strateegilise eestvedamise põhimudel; erinevate juhtimisstiilide kasutamine grupiprotsesside juhtimisel; õpetaja kui grupi juhi käitumismudel: hoolimine ja hoolitsemine, kehtestamine ja korra hoidmine, ausus ja paindlikkus; mängu-/aktiivõppe meetodite kasutamine grupiprotsesside juhtimisel; konfliktitüübid lasteaia rühmas/klassis ja nende lahendamise võtted ja viisid; mõtlemisvead konfliktide ühe põhjusena; grupi juht kui konfliktide lahendaja ja vahendaja. Harjutused, grupiarutelud.
Õppeaine eesmärkideks on:
- tutvustada haridusliku eestvedamise põhiprotsesse ja maailmapraktikaid;
- toetada aines omandatu seostamist erialaste õpingute ning praktilise tegevusega;
- võimaldada laste/õppijate klassi/grupi pedagoogiliseks eestvedamiseks vajalike teadmiste ja oskuste omandamist.
Õppeaine edukalt läbinud üliõpilane:
(1) tunneb haridusliku eestvedamise alusteooriaid ning on võimeline neid rakendama grupis/klassis, haridusasutustes ja haridussüsteemis tervikuna;
(2) teab klassijuhtimise (classroom management) - eesmärgistamise, läbirääkimiste ja arenguprotsesside ning laste/õppijate grupi juhtimine - põhiprintsiipe ja mudeleid;
(3) teab õpigrupi arengufaase ja erinevate õppimise eestvedamise stiilide võimalikku mõju õpetajatele ning õpilastele;
(4) oskab määratleda ja rakendada erinevatele juhtimisoludele sobituvaid eestvedamise stiile;
(5) oskab kirjeldada viise, mille abil saab luua grupis/klassis sellist keskkonda, mis soodustab lapse arengut ja sotsialiseerumist.
