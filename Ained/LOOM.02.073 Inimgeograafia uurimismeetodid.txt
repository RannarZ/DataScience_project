Ainekursus koosneb loengutest, seminaridest ja praktikumidest, mille käigus antakse ülevaade inimgeograafilise uurimuse läbiviimise põhiprintsiipidest ning õpitakse ise uurimistööd planeerima ja läbi viima. Ainekursus käsitleb nii kvantitatiivseid kui kvalitatiivseid uurimisstrateegiaid, sealjuures õpitakse eristama olukordi, mil erinevate uurimisstrateegiate kasutamine ja kombineerimine on sobilik. Andmekogumise ja -analüüsi meetoditest peatutakse põhjalikumalt järgmistel: töö suurte individuaalandmestikega, sotsiaal- ja ruumistatistika teisesed allikad; küsitlus; kvalitatiivne intervjuu; erinevad vaatluse ja tekstianalüüsi vormid. Kursuse käigus analüüsitakse tudengite uurimistöid ja teadusartikleid, koostatakse küsitluse, intervjuu, tekstianalüüsi ja vaatluse metoodika ning läbiviimiseks vajalikud materjalid. Rühmatööna (3-4 inimest rühmas) koostatakse uurimistöö, milles kombineeritakse erinevaid käsitletud andmekogumise meetodeid.
Anda ülevaade inimgeograafia uurimismeetoditest ja õppida läbi viima empiirilist uurimistööd. Valmistada üliõpilasi ette bakalaureusetöö tegemiseks.
Kursuse läbinud üliõpilane
1) teab inimgeograafilise uurimistöö läbiviimise põhiprintsiipe, peamisi uurimismeetodeid, nende olemust ja erinevusi ning uurimismeetoditega seotud olulisi mõisteid;
2) oskab planeerida ja läbi viia küsitlust, intervjuud, tekstianalüüsi ja vaatlust;
3) oskab analüüsida agregeeritud ja individuaalandmeid;
4) oskab koostada empiirilist uurimistööd (sõnastada uurimisküsimused, siduda teema varasemate teooriate ja uuringutega, valida sobivad uurimisstrateegiad ja andmekogumise meetodid, analüüsida kogutud andmeid, esitada tulemused ja teha järeldused ning vormistada korrektne aruanne);
5) oskab teiste uurimistöid analüüsida ja retsensiooni koostada.
