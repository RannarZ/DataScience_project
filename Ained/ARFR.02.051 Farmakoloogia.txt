Kursuse käigus selgitatakse farmakoloogia ülesandeid ja põhimõisteid, retseptorite tüüpe ja ravimspetsiifilisust. Selgitatakse farmakokineetika põhilisi mehhanisme: ravimite imendumine, jaotumine, biotransformatsioon ja eritumine. Käsitletakse farmakokineetika mudeleid ja parameetreid. Selgitatakse farmakoloogilise vastusega ravimitele seotud mehhanisme, peamiste ravimirühmade farmakodünaamikat ja farmakokineetikat, kasutamisprintsiipe ja kõrvaltoimeid. Samuti käsitletakse ravimite ohtlikke kõrvaltoimeid, rakukahjustuse ja rakusurma üldisi printsiipe, mutageneesi, kartsinogeneesi, teratogeensust ja allergilisi reaktsioone.
Kursuse eesmärgiks on anda üliõpilastele baasteadmised põhiliste ravimite või ravimirühmade farmakodünaamilistest toimetest. Üliõpilane teab kursuse lõpetamisel, kuidas ravimite primaarne farmakodünaamiline reaktsioon transformeerub sekundaarseks reaktsiooniks ja kuidas seda kasutatakse haiguste ravis. Üliõpilane teab põhiliste ravimite farmakokineetilisi omadusi ja kuidas ravimi farmakokineetilised omadused määravad ravimite efektiivsuse ja toksilisuse. Üliõpilane teab põhiliste ravimite potentsiaalset toksilisust ja kõrvatoimeid, kõrvaltoimete mehhanisme ning nende vältimise printsiipe. Üliõpilane oskab välja kirjutada ravimeid retseptis vastavalt ravimiseadusele.
Farmakoloogiakursuse I osa läbinud üliõpilane teab käsitletud ravimite põhirühmi ning rühmade tähtsamaid esindajaid. Üliõpilane teab farmakokineetika ja farmakodünaamika üldprintsiipe, tähtsamate ravimite toimeid ja toimemehhanisme nii molekulaarsel kui ka terve organismi tasandil. Üliõpilasel on iga ravimirühma esindaja kohta piisavalt teadmisi ravimi farmakokineetikast, farmakodünaamikast ning kõrvaltoimetest ja ta on võimeline põhjendama ravimi kasutamist teatud patoloogiliste seisundite korral. Üliõpilane teab, milliste mehhanismide kaudu avaldavad ravimid terapeutilist toimet ning kuidas ravimid võivad põhjustada kõrvaltoimeid ning oskab rakendada oma teadmisi kõrvaltoimete vältimiseks või korrigeerimiseks. Üliõpilane oskab töötada farmakoloogiaalase teadusliku kirjandusega ning on võimeline seda kriitiliselt analüüsima.
