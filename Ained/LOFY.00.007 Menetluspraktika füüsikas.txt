Menetluspraktika käigus tutvub magistrant füüsiku erialase töö erinevate aspektidega (töökorraldus, tehnoloogia, kvaliteedikontroll jt.). Praktika toimumiskoha valib ta endale välja ise, soovitatavalt magistritöö juhendaja abiga ja kinnitab teema sobivuse vastutava õppejõuga. Eelistatud on praktika sooritamine väljaspool koduülikooli. Kui praktika sisuks on konkreetse innovatiivse projekti teostamine, siis on lubatud sooritada praktikat ka omaenda uurimisrühmas. 

Praktika ajal täidab üliõpilane füüsiku kvalifikatsiooni nõudvaid ülesandeid ning saab ettekujutuse praktika toimumiskohas tehtavast tootmis-, teadus-, arendus- või õppetööst. 

Lõpuks esitab üliõpilane kirjaliku aruande, milles ta annab ülevaate nendest tegevustest ja probleemidest, millega ta praktika ajal kokku puutus. Aruanne peab olema vormistatud Moodles oleva näidise alusel ja olema esitatud vähemalt kaks nädalat enne eeldatavat kaitsmise aega. Kaitsmine peab toimuma enne semestri arvestuslikku lõppu. Menetluspraktika lõpeb praktika kohta suulise ettekande esitamisega erialases seminaris. Erialase seminari toimumise organiseerib tudeng iseseisvalt kontakteerudes vastava seminari korraldajaga. Sellele lisaks kontakteerub tudeng vastutava õppejõuga, et leppida kokku kõigile osapooltele sobiv ettekande aeg.

Õppeaine läbimiseks peab tudeng saama arvestuse nii menetluspraktika aruandes kui menetluspraktika kaitsmisel.

Moodle kursusele võib registreeruda võtmega "LOFY.00.007240"
Anda füüsika magistriõppe üliõpilasele võimalus saada praktilise töö kogemus kas füüsikalisi tehnoloogiaid rakendavas tootmisettevõttes või siis füüsikaga tegelevas teadus- ja/või õppeasutuses ja selle abil planeerida oma tulevasi karjäärivalikuid.
Menetluspraktika läbinud üliõpilane: 
1.	On tutvunud füüsika-alase tootmis-, teadus- või haridustöö praktiliste aspektidega;
2.	Oskab kasutada selle töö tegemisel vajalikku aparatuuri;
3.	Oskab teostada ja planeerida ettetulevaid tööoperatsioone;
4.	Tunneb vastavas valdkonnas kehtivaid kvaliteedinorme ja standardeid;
5.	Tunneb erialase töö juriidilisi ja eetilisi aspekte; 
6.	Oskab analüüsida oma tehtud tööd ja koostada sellest nõuetekohase aruande ja kaitsta seda komisjoni ees
