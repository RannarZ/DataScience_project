Tutvutakse luumaterjalide, luutöötlemise tööriistade ning luust esemete kasutusvaldkondadega läbi ajaloo. Leitakse võimalusi luumaterjali hankimiseks ja lahendusi selle materjali säästlikuks kasutamiseks tarbe- ja iluesemetes. Eksperimenteeritakse nii materjali eeltöötlemisega, käsitöövahendite valmistamisega kui ka elektriliste tööriistade kasutamisega.
Anda ülevaade luust esemetest läbi ajaloo - nende töötlemistehnoloogiatest, materjalidest ja esemete kasutamisvaldkondadest. Pärandtehnoloogiliste võtete kasutamine praktikas koos tänapäeva võimalustega.
Aine edukal läbimisel üliõpilane
- teab üldjoontes luutöötlemise tööriistu kiviajast tänapäevani
- tunneb luutöötlemise tehnoloogiaid ja luust esemete kasutusvaldkondi kiviajast tänapäevani
- teab kust ja kuidas võib Eestis toormaterjali hankida ja oskab seda tööks ette valmistada
- tunneb luumaterjalide töötlemis- ja kasutamiskõlbulikkust
- oskab valmistada luutöötlemiseks vajaminevaid käepäraseid ja puuduvaid tööriistu
- oskab kasutada elektrilisi seadmeid luutöötlemiseks
- eksperimenteerib luumaterjaliga ja -töötlemistehnikatega, sealjuures oskab oma tööd analüüsida ja dokumenteerida
- oskab valmistada luust eseme, materjali puhastamisest kuni lõppviimistluseni välja.
- teab ohutusnõudeid ja oskab töökeskkonda luutöötlemiseks kohandada
- oskab luumaterjalist esemeid hooldada ja säilitada
