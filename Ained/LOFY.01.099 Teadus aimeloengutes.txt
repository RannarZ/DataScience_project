Kursuse alguses antakse põgus ülevaade Teadusbussi kui ühe Eesti vanima teadusteatri ajaloost, tegemistest ja inimestest. Järgnevates loengutes antakse osalejatele esmased praktilised ja teoreetilised oskused avalike esinemiste läbiviimiseks. Õpitakse rakendama erialaseid teoreetilisi teadmisi eduka teadusteatri etenduse loomiseks ning esitamiseks.

Kursuse käigus tekib mitmeid võimalusi praktiseerida omandatud oskusi - seda kas mõnel üritusel demolauda või töötuba tehes. Lisaks on võimalus kogenud juhendajate käe all täiesti ise teadusteatri etendus välja töötada ning seejärel seda mõnes Eesti üldhariduskoolis esitamas käia. Kursuse raames leiavad aset ka etteasted vanemate Teadusbussi liikmete poolt, kes käivad teadusteatrit tegemas või lihtsalt oma elust ning käekäigust rääkimas.
Kursuse eesmärgiks on anda üliõpilastele teaduse populaarse esitamise kogemus. Kursuse raames otsitakse ja kogutakse ideid demoeksperimentide, töötubade ja esitluste  loomiseks ning realiseeritakse need rühmatööna valmivas teadusteatri etenduses.
Tudeng omandab praktilise kogemuse populaarse teadusloengu ettevalmistamisel ja esitamisel.
