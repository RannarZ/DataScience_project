Käsitletakse inimese embrüonaalse arengu ja kudede ehituse üldisi printsiipe ning organite mikroskoopilist ehitust organsüsteemide kaupa. Erilist tähelepanu pööratakse suuõõne organite mikroskoopilise ehituse käsitlemisele. Praktikumides histoloogiliste preparaatide mikroskopeerimisel õpitakse tundma kudede põhitüüpe ning uuritakse kudede ja organite ehituse iseärasusi.
Kursuse eesmärgiks on anda teadmisi rakkude, kudede ja organite mikroskoopilisest ehitusest ja arengust rõhuasetusega struktuuri ja funktsiooni seostele. Detailsemalt käsitletakse suuõõne struktuure, eeskätt hammaste histoloogilist ehitust ja arengut. Kursusega antakse praktilisi oskusi histoloogiliste preparaatide mikroskopeerimisel ning tänu alusteadmiste andmisele kudede ja organite normaalsest ehitusest luuakse baas edaspidiseks mõistmaks inimkehas haiguste korral toimuvaid muutusi.
Õppeaine läbinud üliõpilane:
1. Tunneb histoloogliste preparaatide valmistamise põhimõtteid ja oskab preparaate mikroskopeerida.
2. Teab inimese embrüonaalse arengu varaseid arenguetappe, kudede ja organite embrüogeneesi ja mõistab väärarengute tekkimise põhjuseid.
3. Suudab iseloomustada kudede põhitüüpe ja näha seoseid kudede ehituse ja funktsiooni vahel.
4. Mõistab organite histoloogilise ehituse põhiprintsiipe
5. Tunneb organite normaalset mikroskoopilist struktuuri ja suudab näha seoseid organite ja organsüsteemide ehituse ja talitluse vahel.
