Meditsiiniline biokeemia on täielikult inimorganismi-põhine õppeaine hambaarstidele. Käsitletakse järgmisi teemasid: a) inimkeha baasbiomolekulid (süsivesikud, lipiidid, aminohapped, nukleiinhapped), nende biofunktsioonid ja häired ning peamised haigused (süsivesikute, lipiidide, aminohapete ja nukleiinhapete metaboolsete häirete biokeemilis-meditsiiniline sisu); b) sülje, ekstratsellulaarse maatriksi, luude ja hammaste biokeemia; c) ksenobiootikumide (sh ravimite) biotransformatsiooni ja detoksifikatsiooni kliiniliselt tähtsad biokeemilised aspektid; d) teaduspõhise söömise nüüdisaegne biokeemilis-meditsiiniline analüüs; e) inimorganismi biovedelike kliiniliselt informatiivsed markerid; f) valkude ja mitmete kliiniliste markerensüümide määramine inimese kehavedelikes.
Hambaarstide kursuse eesmärgiks on: anda nüüdisaegsel tasemel vajalikke meditsiinilisi teadmisi inimkeha baasbiomolekulidest ja metaboolsetest protsessidest, mis on aluseks inimkeha  funktsioonidele; anda teadmisi oksüdatiivsest stressist ja sellega seotud haigustest (sealhulgas kaaries, parodontiit, gingiviit); anda nüüdisaegseid teaduspõhiseid baasteadmisi söömisest, ekstratsellulaarsest maatriksist ja luu (hammaste) metabolismist ning kaltsiumi ja fosfori metabolismi häiretest, arendada üliõpilastel biokeemilis- meditsiinilist mõtlemist. Viimast on vaja: a) inimorganismi funktsioneerimise ja haiguste (eeskätt sidekoe haiguste) tekke molekulaarmehhanismide mõistmiseks; b) meditsiinilise biokeema kogemuse ja uudsete seisukohtade kasutamiseks pidevalt arenevas teaduspõhises hambaarsti praksises.
Kursuse läbinud üliõpilane:
a)	on omandanud meditsiini jaoks olulised põhiteadmised inimkeha baasbiomolekulidest ja inimkeha talitlustele aluseks olevatest metaboolsetest radadest;
b)	on omandanud nüüdisaegsed teaduspõhised baasteadmised inimkeha ainevahetuse-põhisest söömisest, ekstratsellulaarsest maatriksist ja luu (hammaste) metabolismist ning makro- ja mikromineraalide metabolismist, põletiku ja oksüdatiivse stressi seostest haiguste (sealhulgas kaaries, parodontiit, gingiviit) patogeneesis ja omandanud teadmised sülje biokeemiast;
c)	oskab kasutada biokeemilis-meditsiinilist lähenemist inimkeha ainevahetuse ja haiguste (eeskätt sidekoe haiguste) tekke molekulaarmehhanismide mõistmiseks ja oskab kasutada biokeemilis-meditsiiniliste teadmisi pidevalt arenevas teaduspõhises hambaarsti praksises.
