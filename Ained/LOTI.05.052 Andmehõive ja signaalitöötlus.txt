Käesolev kursus annab ülevaate kaasaegsetest andmehõive konseptsioonidest ja seadmetest. Kursuses õpitakse tundma erinevaid lähenemisi andmehõive probleemide lahendamisel ja tegema sobivaid riistvaravalikuid. Lisaks konditsioneerimisahelate ja analoog-digitaal muundamise baasteadmistele käsitletakse kursusel mitmeid järeltöötluse meetodeid andmete filtreerimiseks, andmete kuvamiseks aeg- ja sagedusesituses ning mõõdetud süsteemi parameetrite optimeerimist.
Kursuse oluliseks osaks on praktikumid, kus lahendatakse erinevaid näiteprobleeme kasutades nii üksikute punktide, määratud hulga kui ka pidevalt lugemite võtmise tehnikaid. Läbi praktiliste tegevuste omandatakse teadmised sünkroniseeritud mõõtmiste teostamiseks erinevate seadmete vahel ja koostatakse lahendusi nii madal- kui kõrgsageduslike signaalide mõõtmiseks.
Kursuse põhilisteks eesmärkideks on:
- anda õppuritele ülevaade kaasaegsetest andmehõive põhimõtetest, meetoditest, seadmetest ja tarkvarast;
- tutvustada teaduses ja tööstuses levinud andmehõive ja signaalitöötlusega seotud probleeme;
- anda praktilised oskused andmehõivega seotud probleemide lahendamiseks teaduses, hariduses ja tööstuses.
Kursuse läbinud tudeng:
- eristab andmehõivesüsteemi alamosasid;
- mõistab riistvaral põhinevaid konditsioneerimisahelaid;
- oskab selgitada analoog-digitaal muundi tööpõhimõtteid ja põhilisi veaallikaid;
- disainib ja implementeerib erilahendusi praktiliste andmehõive probleemide jaoks;
- oskab valida sobivad andmehõive metoodika ning riistvara ja teeb vahet erinevatel andmevahetusliidestel;
- kasutab mõõdetud andmete analüüsimiseks enimlevinud järeltöötluse tehnikaid;
- töötleb, iseloomustab, ja visualiseerib andmeid kasutades nii aeg- kui sagedusesitust;
- analüüsib, dokumenteerib ja esitleb mõõteandmeid vastavalt akadeemilise kirjutamise standarditele.
