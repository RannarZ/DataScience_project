Kursus eeldab teadmisi üldfüüsikas ja -matemaatikas. Käsitletakse dünaamika põhiseadusi nii Newtoni kui Lagrange ja Hamiltoni formalismis. Matemaatilise meetodina kasutatakse variatsioonarvutust ja vähima mõju printsiipi. Sümmeetriad ja jäävusseadused esitatakse kaasaegse füüsika seisukohalt.
Õppeaine eesmärk on anda ülevaade Lagrange'i ja Hamiltoni formalismist, nende teoreetilistest ja praktilistest rakendustest klassikalises mehaanikas.
*Kursuse läbinud tudeng tunneb Newtoni mehaanikat ning Lagrange'i ja Hamiltoni formalismi klassikalises mehaanikas, sh nende kirjeldusviisidega seotud terminoloogiat, põhivõrrandeid ja olulisemaid teoreeme.

*Ta suudab näidata erinevate lähenemiste samaväärsust, kusjuures teab, kuidas tuletada Lagrange'i võrrandeid d'Alambert'i ja vähima mõju printsiibist, ja seost Hamiltoni ja Lagrange'i võrrandite vahel.

*Kursuse läbimisel oskab tudeng kirjeldada jäävusseadusi kõigis ülalmainitud formalismides, sh oskab sõnastada Noetheri teoreemi klassikalises mehaanikas. 

*Ta on tuttav olulisemate sümmeetriatega ja neist tulenevate järeldustega.

*Kursuse läbija peab oskama sõnastada ja analüüsida lihtsamaid mehaanikaülesandeid Lagrange'i ja Hamiltoni formalismi abil, sh suutma valida ülesande jaoks sobivat kirjeldusviisi.
