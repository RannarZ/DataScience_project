Kursus keskendub aastati muutuvatele teemadele. Sügisel 2016 on fookuses individualism kui ameerika kultuuri keskne väärtus ning selle kujutamine 19. ja 20.saj.kirjandustekstides. Tekstid asetatakse ajastu ühiskondlikku-ajaloolisse konteksti ning vaadeldakse erinevaid kirjanduslikke vastukajasid indiviidi ja kollektiivi vahel valitsevatele pingetele. Üliõpilased loevad originaalkeeles kirjandustekste ja analüüsivad neis esinevaid kultuurilisi ja kirjanduslikke teemasid.
Kursus keskendub semestriti erinevatele ameerika kirjanduse ja kultuuriga seotud teemadele. Kursus asetab kirjandustekstid nende sotsio-kultuurilisse konteksti ning tutvustab ameerika kultuurile kesksete teemade (nt individualism,loodus, sugu, rass, jne.) väljendusi. Tudengid loevad originaalkeelseid kirjandustekste ning asetavad neid oma ajastu kultuuri ja muutuva retseptsiooni konteksti.
Kursuse läbinud üliõpilased oskavad analüüsida ameerika kirjandust selle kultuurilises ja ajaloolis-ühiskondlikus kontekstis (nt seoses mõistetega nagu rajamaa, industrialiseerimine, linnastumine, orjandus, naiste õigused, klassipinged, jne.). Nad suudavad tekstides tuvastada ameerika kultuurile keskseid teemasid ning analüüsida nende muutusi ajas. Üliõpilased suudavad rakendada erinevaid kirjanduse analüüsimise võtteid (sh lähilugemine ja kirjandusteooria ainetes omandatud teoreetilised vaatenurgad). Üliõpilased parendavad oma suulise inglise keele, andmete kogumise ja analüüsimise ja ingliskeelse akadeemilise kirjutamise oskusi.
