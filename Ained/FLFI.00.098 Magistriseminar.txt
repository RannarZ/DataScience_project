Magistriseminar koosneb neljast osast ja toimub nelja semestri vältel. Esimene osa sisaldab seminare, mis õpetavad põhilisi õppe- ja teadustöö oskusi (sh kuidas läheneda uurimisteemale, kuidas leida relevantset kirjandust, kuidas lugeda teaduslikku kirjandust, kuidas esitleda oma uurimistööd kirjalikult ja suuliselt, kuidas leida sobivateemalisi konverentse ning neile kandideerida jne). Teise osa eesmärk on spetsiifilisemalt harjutada esinemise ja küsimustele vastamise oskusi. Kolmandas ja neljandas osas teevad magistrandid oma uurimistööst ettekandeid ja annavad kursuskaaslastele tagasisidet. Samuti toimuvad teise õppeaasta jooksul seminarid, kus antakse erialaspetsiifilist infot ja praktilisi nõuandeid tulevasteks doktoriõpinguteks ja tutvustatakse mitteakadeemilise karjääri võimalusi pärast magistriõpingute lõpetamist..
Aine peamine eesmärk on arendada oskusi, mis on vajalikud nii edukateks magistriõpinguteks kui toimetulekuks akadeemilisel ja mitteakadeemilisel tööturul. Alates MA seminari teisest osast saab seminarist ka foorum, kus esitada ja arutada oma uurimistöödtööd koos kursusekaaslaste ja vastutavate õppejõududega.
Kursuse läbinud üliõpilane:
- on harjutanud edukateks magistriõpinguteks olulisi oskusi, nt essee kirjutamise oskust,
- on harjutanud edukaks teadustööks olulisi oskusi, nt teadusküsimuse püstitamine, relevantsete allikate otsimine jne,
- on harjutanud  esinemisoskusi ja küsimustele vastamist,
- oskab koostada kokkuvõtet ja käsilehte (handout),
- oskab anda teiste töö kohta tagasisidet,
- omab piisavaid teadmisi akadeemilistest ja mitte-akadeemilistest edasiliikumise võimalustest pärast MA õpinguid,
- on võimeline kandideerima doktoriõppesse filosoofia või lähedasel erialal.
