Üliõpilase ülesanne on abistada vastutavat õppejõudu seminaride läbiviimisel, aidata vastutaval õppejõul tagada kursusele Moodle tugi (vajadusel luua toe põhi, laadida üles materjale, korraldada arutelusid foorumis, vastata küsimustele jne). Samuti on üliõpilase ülesanne aidata õppejõude kursuse administratiivse poolega: koguda kokku esseid ja kodutöid, kanda sisse tulemusi jne. Õppeassistendid iseseisvalt ei vii läbi loenguid, ei hinda ega paranda kontrolltöid, ei anna sisulist tagasisidet.
Õppeassistendid valitakse edukamate tudengite hulgast.
Üliõpilaste osalemine õppetöö läbiviimisel aitab tihendada suhteid üliõpilastega ning arendada andekamate üliõpilaste õpetamisoskusi, millega on omakorda neid võimalik suunata jätkama doktoriõpinguid Tartu Ülikoolis. Praktika eesmärk on anda teadmisi ja kogemusi kõrgkoolipedagoogika alal ning rakendada nii didaktilises kui ka praktilises kontekstis õpetamise ja õppimise teadmisi ja oskusi. Praktika käigus harjutatakse õppeülesannete koostamist, tagasiside andmist, argumenteerimist ja aktiivse kuulamise oskust, seminaride juhendamine vastutava õppejõu käe all, Moodle keskkonna haldamine ja kursusega seotud paberimajandusega tegelemine.
Praktika edukal läbimisel tunneb üliõpilane kõrgkoolis õpetamise spetsiifikat (nt teab kuidas pidada akadeemilist loengut, viia läbi seminari, oskab hinnata üliõpilaste iseseisvat tööd, anda tagasisidet) ja oskab kasutada aktiivõppe meetodeid (sh e-õppe).
