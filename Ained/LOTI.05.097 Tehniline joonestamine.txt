Kursus tutvustab klassikalist kujutavat geomeetriat, tehniliste jooniste vormistamist, kujutamise põhimõtteid ja valitud masinaehituselementide ISO ja ANSI standardeid. Loengutes tutvustatakse projekteerimistarkvara SolidWorks, mida üliõpilased peavad kasutama iseseisvate tööde tegemisel. Tarkvara töötab ainult PC tüüpi arvutitel ja on installeeritud W.Ostwaldi 1 arvutiklassis, samuti saavad üliõpilased kasutada seda enda arvutites. Ülesannete, õppematerjalide ja muu info jagamine, samuti ülesannete vastuvõtmine toimub Moodle keskkonna vahendusel.
Kursuse eesmärgiks on anda üliõpilastele teadmised masinaehitusjooniste vormistamise standarditest ja praktilised oskused lihtsamate jooniste koostamiseks tarkvara SolidWorks abil, samuti arendada üliõpilaste ruumilist ettekujutlusvõimet ja loovust.
Peale kursuse läbimist üliõpilane:
1. Teab masinaehitusjooniste vormistamise ISO ja ANSI standardeid;
2. Oskab 15 - 25 mõõdet sisaldavast detailist koostada tema valmistamiseks vajaliku joonise, mis sisaldab vajaliku arvu vaateid ja lõikeid ning kõik vajalikud mõõtmed;
3. Teab inseneritarkvara SolidWorks esmaseid töövõtteid ja oskab selle tarkvaraga vormistada lihtsamaid 3D mudeleid ja jooniseid;
4. Suudab loovalt lahendada modelleerimise ülesandeid, mille sõnastusse on sisse jäetud vabadusastmed iseseisvate valikute tegemiseks;
5. Suudab ruumilise kujundi jagada mõtteliselt lihtsamateks elementideks ja sellest lähtuvalt valida skeemi SolidWorks tarkvaraga 3D mudeli koostamiseks.
