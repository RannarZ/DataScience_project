Kursus annab ülevaate Põhjamaade vanimast kirjanduspärandist nii kirjandusloolises kui ka kultuuriajaloolises perspektiivis. Põhiteemadeks on edda- ja skaldiluule ning erinevad islandi saagad. Tähelepanu all on samuti põhjamaine ajalookirjutus ning mütoloogiline traditsioon. Kohustusliku kirjanduse moodustavad lühemad alliktekstid või nende katked ja artiklid taani, norra, rootsi ja/või inglise keeles.
Kursuse eesmärk on anda ülevaade Põhjamaade vanimast kirjanduspärandist, tutvustada selle kirjanduslikku ja üldkultuurilist tähendust ning selgitada erinevate tekstide tõlgendusvõimalusi ja allikaväärtust. Vanapõhja kirjanduse kultuurilooline analüüs aitab ühtlasi avada Põhjamaade kultuuriruumi traditsioonilisi aluseid.
Kursuse läbinud üliõpilane:
tunneb vanapõhja kirjanduse peamiseid vorme (sh eddaluule, skaldiluule ja saagad);
tunneb perioodil 800-1400 toimunud tähtsamaid kultuuriajaloolisi arenguid Põhjamaades (rõhuasetusega Norral ja Islandil);
tunneb ja refereerib kursusega seotud kohustuslikku kirjandust (alliktekstid ja sekundaarkirjandus);
analüüsib käsitletud alliktekstide sisulisi ja vormilisi jooni võrdluses üksteisega ning käsitletud sekundaarkirjanduse valguses;
mõistab vanapõhja kirjanduse kirjanduslikku ja kultuuriloolist tähendust laiemas (sh ülejäänud Euroopa keskaegse kirjanduse ja hilisema kultuuriajaloo) kontekstis.
