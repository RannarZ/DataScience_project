Kursuse vältel saavad üliõpilased ülevaate surma olemusest ja põhjustest (eelkõige välispõhjustest tingitud surmajuhtumite korral), vigastustest ja nende tekkemehhanismidest ning tervisekahjustuse olemusest ja tekkimise viisist. Samuti antakse ülevaade bioloogilise materjali laboratoorse uurimise võimalustest õiguslike probleemide lahendamisel. Pööratakse üliõpilaste tähelepanu vigastuste kirjeldamisele ja selgitatakse selle tähtsust vigastuste tekkemehhanismi ja tekitamise aja määramisel. Üliõpilastele selgitatakse ravidokumentide juriidilist tähtsust.
Kohtuarstiteaduse aine eesmärk on anda teadmisi, mis aitaksid lahendada õiguskaitseametkondadel kriminaal- ja tsiviilmenetluse käigus tekkivaid meditsiinilis-bioloogilisi küsimusi. Ainekursuse läbinu teab, milline on raviarsti osatähtsus juriidiliste probleemide lahendamisel, millised on arsti ülesanded välispõhjustest ja haigustest tingitud surmade korral ning tervisekahjustusega patsientide läbivaatusel.
Üliõpilased oskavad uurida ja kirjeldada vigastusi, teavad vigastuste tekkemehhanisme, teavad isiku ja surnu kohtuarstlike ekspertiiside tegemise õiguslikke aluseid ja läbiviimise korda. Üliõpilased teavad arsti kohustusi tervisekahjustustega patsientide läbivaatusel ja välispõhjustest tingitud surmajuhtumite korral ning eksperdi õigusi ja kohustusi ekspertiisi tehes. Üliõpilased saavad aru arstlike dokumentide korrektse täitmise olulisusest.
