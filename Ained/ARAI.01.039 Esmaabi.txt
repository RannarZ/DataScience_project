Kursusel osutatakse põhitähelepanu baasteadmistele ja oskustele kliinilise surma tuvastamisel ning esmaste elustamisvõtete rakendamisel (sh koos AED kasutamisega). Praktilised harjutused sooritatakse mannekeenidel, millele järgneb tüüpiliste elustamise situatsioonülesannete lahendamine (südame äkksurm tunnistajate juuresolekul, hingamisseiskus, krambihoog, uppumine, liiklusõnnetus ja raske trauma, võõrkeha ülemistes hingamisteedes). Peale situatsioonülesande lahendamist toimub arutelu. Õpitakse osutama esmaabi välise verejooksu, haavade ja luumurdude korral. Praktikumides osalemine on kohustuslik.
Aine eesmärk on õpetada esmaabi võtteid, mida üliõpilane saab  tavakodanikuna (st mitte meditsiinitöötajana) rakendada hädasolijate abistamiseks.
Kursuse läbinu:
- teab õnnetusjuhtumite ja äkkhaigestumiste peamiseid põhjuseid
- teab kuidas tagada sündmuskohal abiandja ja kannatanu ohutus (sh COVID-19 nakkuskahtluse korral)
- oskab hinnata ja tunneb ära kriitilises seisundis (sh kliinilises surmas) kannatanu
- oskab õigeaegselt rakendada esmaseid elustamisvõtteid täiskasvanule ja lapsele (sh kasutada automaatset kehavälist defibrillaatorit ehk AED-d)
- oskab osutada esmaabi eluohtlike ja potentsiaalselt eluohtlike seisundite korral (võõrkeha ülemistes hingamisteedes, shokk, teadvushäired, krambid, uppumine, elektritrauma, juhuslik hüpotermia, kuumakahjustused, südamehaigused, mürgistused, loomade ja putukate hammustused, raske allergiline reaktsioon, bronhiaalastma ja äkksünnitus)
- oskab haavade korral peatada verejooksu ja katta haav steriilse sidemega
- oskab osutada esmaabi traumahaigele ja rakendada esmaabivõtteid verejooksu sulgemiseks ja luumurdude lahastamiseks
 Seoses koroonaviiruse levikuga ei õpetata sellel aastal üliõpilastele elustamise praktikumidel kunstliku hingamist suust-suhu meetodil, samuti pocket maski abil. Keskendutakse rindkere kompressioonide kvaliteedile ja varajasele AED kasutamisele. Üliõpilane peab oskama avada mannekeenil ülemised hingamisteed ja rakendada adekvaatset ventilatsiooni Ambukoti ja maski abil (ühe ja kahe inimese poolt teostatav ventilatsiooni tehnika).
