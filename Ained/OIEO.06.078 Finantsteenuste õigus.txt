Kursusel keskendutakse finantssektori süsteemi tutvustamisele, mh kujunemise olulisi etappe. Selle raames käsitletakse peamisi finantsteenuseid, avatakse nende kesksed kriteeriumid kui ka tutvustatakse kitsamalt suuremate finantsteenustega (eelkõige läbi panganduse, kindlustuse, fondinduse, makseteenuste ja investeerimisega) seonduvat õigusraamistikku (nii EL-i kui siseriiklikku õigust).

Finantssektori süsteemi mõistmiseks tutvustatakse nii finantsjärelevalvet, selle toimimist kui ka teiste peamiste osaliste (Euroopa Keskpank, Eesti Pank, SSM, SRB, EBA, ESMA, EIOPA, Rahapesu Andmebüroo ja Tagatisfond) rolle ja kohustusi kogu süsteemi toimimisel. 
Finantsõigus on tugevalt seotud ja sõltuvuses EL-i õigusest ja enamus nii menetluslikke kui sisulisi asjaolusid on eriseadustega lahendatud. Eelöeldule vaatamata tuleb teatud osades arvestada ka siseriikliku õigusega, eelkõige tutvustatakse kursuse raames haldusmenetluse, halduskohtumenetluse, tsiviilõiguse ja karistusõigusega seonduvat. Seda nii teoreetiliste olustike kui praktiliste kaasuste pinnalt.
Õppeaine eesmärgiks on tutvustada kehtivat finantsõigust ja finantsjärelevalve süsteemi. 
Eelöeldu hõlmab endas nii peamiste finantsteenuste (eelkõige, kuid mitte ainult: panganduse, kindlustuse, fondinduse, makseteenuste, investeerimisteenuste jne kaudu) kui ka kehtiva järelevalvesüsteemi alusteadmiste ja põhiinstituutide selgitamist, mõistete olemuse ja nende kujunemise avamist.
Alameesmärgiks on tutvustada teoreetiliste lähenemiste väljundeid praktikas ning finantsõiguse seoseid teiste õigusharudega.
Kursuse lõpuks peab üliõpilane olema võimeline:
*	Selgitama peamisi finantsteenuseid ja mõistma kohalduvat õigusraamistikku (nii EL-i kui siseriiklikku õigust): valdama asjakohast terminoloogiat kui ka oskama õiguslike kriteeriumite alusel defineerida finantsteenuseid.
*	Mõistma finantssektori toimimist, eelkõige erinevate osapoolte rolle ja nende peamisi eesmärke: Finantsinspektsioon (finantsjärelevalve ja kriisilahendus), Eesti Pank, Tagatisfond, Rahapesu Andmebüroo, Euroopa Keskpank, SSM, SRB, EBA, ESMA, EIOPA.
*	Tundma finantsõiguse seoseid eelkõige lepinguõiguse, haldusõiguse, karistusõiguse ja kohtumenetlusega.
