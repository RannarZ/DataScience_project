Käsitletakse seda, kuidas ja millistest põhiprintsiipidest lähjtudes on ökoloogilised tegurid evolutsiooni jooksul vorminud elusolendite käitumusliku mitmekesisuse ja muutlikkuse. Vaadeldakse optimaalsusmudelite kasutamist käitumise uurimisel, elukäigu strateegiaid, koostööd ja konflikti, altruismi, optimaalse toitumise teooriat, grupieluviisi ja territoriaalsust, sugudevahelist konflikti, paarumissüsteeme, biokommunikatsiooni, evolutsioonilist "võidujooksu" jpm.
See õppejõu juhendamisel eestikeelsest veebiõpikust iseseisvalt õpitav aine on mõeldud neile paljudele, kelle tulevases elus on oluline oskus paremini mõista elusolendite, sealhulgas kaasinimeste, käitumise varjatud põhjusi ja evolutsioonilisi algallikaid. Omandatud teadmised aitavad võtta vastu teaduslikult läbimõeldud otsuseid, mis puudutavad looduslikku elukeskkonda ning kodu- ja lemmikloomi, aga samuti ka inimühiskonda ning oma perekonda. Aine on sihilikult üles ehitatud nii, et seda suudaks raskusteta omandada võimalikult lai õppurite kontingent ka neilt erialadelt, kus puudub eriettevalmistus bioloogia spetsiifilistes distsipliinides.
Õpitakse elusorganismide, sh inimese, käitumise kogu näilise mimekesisuse ja keerukuse taga nägema ühtseid bioloogiliselt põhjendatud mustreid ja printsiipe. Omandatakse parem mõistmine sellest, kuidas, miks ja millised evolutsioonilised ja ökoloogilised mehhanismid on vorminud elusolendite käitumise just selliseks, nagu see erinevatel liikidel, sugupooltel, vanuserühmadel ja isenditel on, ja mis põhjustab loetletute vahel käitumuslikke erinevusi. Aine läbinu oskab teaduslikult põhjendatult analüüsida ja tõlgendada elusorganismide, sh inimese, käitumist erinevates situatsioonides ning näha paremini läbi konkreetse käitumise bioloogilisi algpõhjusi.
