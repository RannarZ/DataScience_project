Seminarid toimuvad läbi kahe semestri ehk terve IT-tööstusmagistrantuuri vältel. Seminarides läbitud teemad ja kaasnevad kodutööd on planeeritud nii, et need toetavad üliõpilasi IT-tööstusmagistrantuuri läbimisel ning annavad kaasa praktilised oskused, millega juhtida oma enesearengut ka edaspidises elus.
Õppeaine eesmärk on üliõpilaste toetamine IT-tööstusmagistrantuuri läbimisel ja selleks vajalike oskuste arendamine.
Seminari läbinud üliõpilane on aegsasti tutvunud erinevate kohustuste ja võimalustega, mida IT-tööstusmagistrantuur endas kätkeb. Muuhulgas on üliõpilane:
*  kooskõlastanud oma valikud õppekavas koos praktika juhendaja(te)ga;
*  leidnud omale magistritöö teema ja juhendaja(d);
*  arendanud oma arusaamasid ning saanud praktilisi oskuseid teemadel nagu enesejuhtimine- ja analüüs, ajajuhtimine ja keskendumine, loovus, toimetulek stressiga;
*  soovi korral harjutanud oma lõputöö kaitsmist proovikaitsmisel.
